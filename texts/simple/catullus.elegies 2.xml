<?xml version="1.0" encoding="UTF-8" ?>
<text>
	<div type="poem" n="65">
		<l n="1">Etsi me adsiduo defectum cura dolore</l>
		<l n="2">sevocat a doctis, Ortale, virginibus,</l>
		<l n="3">nec potis est dulcis Musarum expromere fetus</l>
		<l n="4">mens animi: tantis fluctuat ipsa malis,—</l>
		<l n="5">namque mei nuper Lethaeo gurgite fratris</l>
		<l n="6">pallidulum manans adluit unda pedem,</l>
		<l n="7">Troia Rhoeteo quem subter litore tellus</l>
		<l n="8">Ereptum nostris obterit ex oculis.</l>
		<l n="10">nunquam ego te vita frater amabilior</l>
		<l n="11">adspiciam posthac: at certe semper amabo,</l>
		<l n="12">semper maesta tua carmina morte canam,</l>
		<l n="13">qualia sub densis ramorum concinit umbris</l>
		<l n="14">Daulias absumpti fata gemens Ityli,—</l>
		<l n="15">sed tamen in tantis maeroribus, Ortale, mitto</l>
		<l n="16">haec expressa tibi carmina Battiadae,</l>
		<l n="17">ne tua dicta vagis nequiquam credita ventis</l>
		<l n="18">effluxisse meo forte putes animo,</l>
		<l n="19">ut missum sponsi furtivo munere malum</l>
		<l n="20">procurrit casto virginis e gremio,</l>
		<l n="21">quod miserae oblitae molli sub veste locatum,</l>
		<l n="22">dum adventu matris prosilit, excutitur;</l>
		<l n="23">atque illud prono praeceps agitur decursu,</l>
		<l n="24">huic manat tristi conscius ore rubor.</l>
	</div>
	<div type="poem" n="66">
		<l n="1">Omnia qui magni dispexit lumina mundi,</l>
		<l n="2">qui stellarum ortus comperit atque obitus,</l>
		<l n="3">flammeus ut rapidi solis nitor obscuretur,</l>
		<l n="4">ut cedant certis sidera temporibus,</l>
		<l n="5">ut Triviam furtim sub Latmia saxa relegans</l>
		<l n="6">dulcis amor gyro devocet aerio,</l>
		<l n="7">idem me ille Conon caelesti in lumine vidit</l>
		<l n="8">e Bereniceo vertice caesariem</l>
		<l n="9">fulgentem clare, quam cunctis illa deorum</l>
		<l n="10">levia protendens bracchia pollicita est,</l>
		<l n="11">qua rex tempestate novo auctus hymenaeo</l>
		<l n="12">vastatum finis iuerat Assyrios,</l>
		<l n="13">dulcia nocturnae portans vestigia rixae</l>
		<l n="14">quam de virgineis gesserat exuviis.</l>
		<l n="15">estne novis nuptis odio Venus, atque parentum</l>
		<l n="16">frustrantur falsis gaudia lacrimulis</l>
		<l n="17">ubertim thalami quas intra limina fundunt?</l>
		<l n="18">non, ita me divi vera gemunt, iuerint.</l>
		<l n="19">id mea me multis docuit regina querelis</l>
		<l n="20">invisente novo proelia torva viro.</l>
		<l n="21">at tu non orbum luxti deserta cubile,</l>
		<l n="22">sed fratris cari flebile discidium?</l>
		<l n="23">quam penitus maestas exedit cura medullas!</l>
		<l n="24">ut tibi tunc toto pectore sollicitae</l>
		<l n="25">sensibus ereptis mens excidit! at te ego certe</l>
		<l n="26">cognoram a parva virgine magnanimam.</l>
		<l n="27">anne bonum oblita es facinus, quo regium adepta es</l>
		<l n="28">coniugium, quod non fortior ausit alis?</l>
		<l n="29">sed tum maesta virum mittens quae verba locuta es!</l>
		<l n="30">Iuppiter, ut tristi lumina saepe manu !</l>
		<l n="31">quis te mutavit tantus deus? an quod amantes</l>
		<l n="32">non longe a caro corpore abesse volunt?</l>
		<l n="33">atque ibi me cunctis pro dulci coniuge divis</l>
		<l n="34">non sine taurino sanguine pollicita es,</l>
		<l n="35">si reditum tetulisset. is haud in tempore longo</l>
		<l n="36">captam Asiam Aegypti finibus addiderat.</l>
		<l n="37">quis ego pro factis caelesti reddita coetu</l>
		<l n="38">pristina vota novo munere dissolvo.</l>
		<l n="39">invita, o regina, tuo de vertice cessi,</l>
		<l n="40">invita: adiuro teque tuumque caput:</l>
		<l n="41">digna ferat quod si quis inaniter adiurarit:</l>
		<l n="42">sed qui se ferro postulet esse parem?</l>
		<l n="43">ille quoque eversus mons est quem maximum in oris</l>
		<l n="44">progenies Thiae clara supervehitur,</l>
		<l n="45">cum Medi peperere novum mare, cumque inventus</l>
		<l n="46">per medium classi barbara navit Athon.</l>
		<l n="47">quid facient crines, cum ferro talia cedant?</l>
		<l n="48">Iuppiter, ut Chalybon omne genus pereat,</l>
		<l n="49">et qui principio sub terra quaerere venas</l>
		<l n="50">institit ac ferri fingere duritiem!</l>
		<l n="51">abiunctae paulo ante comae mea fata sorores</l>
		<l n="52">lugebant, cum se Memnonis Aethiopis</l>
		<l n="53">unigena impellens nutantibus aera pennis</l>
		<l n="54">obtulit Arsinoes † elocridicos ales equus,</l>
		<l n="55">isque per aetherias me tollens avolat umbras</l>
		<l n="56">et Veneris casto conlocat in gremio.</l>
		<l n="57">ipsa suum Zephyritis eo famulum legarat,</l>
		<l n="58">Graia Canopiis incola litoribus,</l>
		<l n="59">†hi dii ven ibi vario ne solum in lumine caeli</l>
		<l n="60">ex Ariadneis aurea temporibus</l>
		<l n="61">fixa corona foret, sed nos quoque fulgeremus</l>
		<l n="62">devotae flavi verticis exuviae,</l>
		<l n="63">uvidulam a fletu cedentem ad temple deum me</l>
		<l n="64">sidus in antiquis diva novum posuit:</l>
		<l n="65">Virginis et saevi contingens namque Leonis</l>
		<l n="66">lumina, Callisto iuncta Lycaoniae,</l>
		<l n="67">vertor in occasum, tardum dux ante Booten,</l>
		<l n="68">qui vix sero alto mergitur Oceano.</l>
		<l n="69">sed quamquam me nocte premunt vestigia divum,</l>
		<l n="70">lux autem canae Tethyi restituit,</l>
		<l n="71">(pace tua fari hic liceat, Rhamnusia virgo:</l>
		<l n="72">namque ego non ullo vera timore tegam,</l>
		<l n="73">nec si me infestis discerpent sidera dictis,</l>
		<l n="74">condita quin veri pectoris evoluam)</l>
		<l n="75">non his tam laetor rebus quam me afore semper</l>
		<l n="76">afore me a dominae vertice discrucior,</l>
		<l n="77">quicum ego, dum virgo quondam fuit, omnibus expers</l>
		<l n="78">unguentis, una milia multa bibi.</l>
		<l n="79">nunc vos optato quom iunxit lumine taeda,</l>
		<l n="80">non prius unanimis corpora coniugibus</l>
		<l n="81">tradite nudantes reiecta veste papillas,</l>
		<l n="82">quam iucunda mihi munera libet onyx,</l>
		<l n="83">vester onyx, casto colitis quae iura cubili.</l>
		<l n="84">sed quae se impuro dedit adulterio,</l>
		<l n="85">illius ah mala dona levis bibat irrita pulvis:</l>
		<l n="86">namque ego ab indignis praemia nulla peto.</l>
		<l n="87">sed magis, o nuptae, semper concordia vestras,</l>
		<l n="88">semper amor sedes incolat adsiduus.</l>
		<l n="89">tu vero, regina, tuens cum sidera divam</l>
		<l n="90">placabis festis luminibus Venerem,</l>
		<l n="91">unguinis expertem non siris esse tuam me,</l>
		<l n="92">sed potius largis adfice muneribus.</l>
		<l n="93">sidera cur retinent? utinam coma regia fiam</l>
		<l n="94">proximus Hydrochoi fulgeret Oarion.</l>
	</div>
	<div type="poem" n="67">
		<l n="1">O dulci iucunda viro, iucunda parenti,</l>
		<l n="2">salve, teque bona Iuppiter auctet ope,</l>
		<l n="3">Ianua, quam Balbo dicunt servisse benigne</l>
		<l n="4">olim, cum sedes ipse senex tenuit,</l>
		<l n="5">quamque ferunt rursus voto servisse maligne,</l>
		<l n="6">postquam es porrecto facta marita sene,</l>
		<l n="7">dic agedum nobis quare mutata feraris</l>
		<l n="8">in dominum veterem deseruisse fidem.</l>
		<l n="9">“non (ita Caecilio placeam, cui tradita nunc sum)</l>
		<l n="10">culpa mea est, quamquam dicitur esse mea,</l>
		<l n="11">nec peccatum a me quisquam pote dicere quicquam:</l>
		<l n="12">†verum istius populi ianua qui te facit!</l>
		<l n="13">qui, quacumque aliquid reperitur non bene factum,</l>
		<l n="14">ad me omnes clamant, ‘Ianua, culpa tua est.’”</l>
		<l n="15">non istuc satis est uno te dicere verbo,</l>
		<l n="16">sed facere ut quivis sentiat et videat.</l>
		<l n="17">“qui possum? nemo quaerit nec scire laborat.”</l>
		<l n="18">nos volumus; nobis dicere ne dubita.</l>
		<l n="19">“primum igitur, virgo quod fertur tradita nobis,</l>
		<l n="20">falsum est. non illam vir prior attigerit,</l>
		<l n="21">languidior tenera cui pendens sicula beta</l>
		<l n="22">nunquam se mediam sustulit ad tunicam:</l>
		<l n="23">sed pater illius gnati violasse cubile</l>
		<l n="24">dicitur et miseram conscelerasse domum,</l>
		<l n="25">sive quod impia mens caeco flagrabat amore,</l>
		<l n="26">seu quod iners sterili semine natus erat</l>
		<l n="27">et quaerendus is unde foret nervosius illud</l>
		<l n="28">quod posset zonam solvere virgineam.”</l>
		<l n="29">egregium narras mira pietate parentem,</l>
		<l n="30">qui ipse sui gnati minxerit in gremium.</l>
		<l n="31">“atqui non solum hoc se dicit cognitum habere</l>
		<l n="32">Brixia † chinea suppositum specula,</l>
		<l n="33">flavus quam molli praecurrit flumine Mella,</l>
		<l n="34">Brixia, Veronae mater amata meae,</l>
		<l n="35">sed de Postumio et Corneli narrat amore,</l>
		<l n="36">cum quibus illa malum fecit adulterium.</l>
		<l n="37">dixerit hic aliquis, ‘quid? tu istaec, Ianua, nosti,</l>
		<l n="38">cui nunquam domini limine abesse licet,</l>
		<l n="39">nec populum auscultare, sed hic suffixa tigillo</l>
		<l n="40">tantum operire soles aut aperire domum?’</l>
		<l n="41">saepe illam audivi furtiva voce loquentem</l>
		<l n="42">solam cum ancillis haec sua flagitia,</l>
		<l n="43">nomine dicentem quos diximus, ut pote quae mi</l>
		<l n="44">speraret nec linguam esse nec auriculam.</l>
		<l n="45">praeterea addebat quendam, quem dicere nolo</l>
		<l n="46">nomine ne tollat rubra supercilia.</l>
		<l n="47">longus homo est, magnas cui lites intulit olim</l>
		<l n="48">falsum mendaci ventre puerperium.”</l>
	</div>
	<div type="poem" n="68a">
		<l n="1">Quod mihi fortuna casuque oppressus acerbo</l>
		<l n="2">conscriptum hoc lacrimis mittis epistolium,</l>
		<l n="3">naufragum ut eiectum spumantibus aequoris undis</l>
		<l n="4">sublevem et a mortis limine restituam,</l>
		<l n="5">quem neque sancta Venus molli requiescere somno</l>
		<l n="6">desertum in lecto caelibe perpetitur,</l>
		<l n="7">nec veterum dulci scriptorum carmine musae</l>
		<l n="8">oblectant, cum mens anxia pervigilat,</l>
		<l n="9">id gratum est mihi, me quoniam tibi dicis amicum</l>
		<l n="10">muneraque et Musarum hinc petis et Veneris.</l>
		<l n="11">sed tibi ne mea sint ignota incommoda, Manli,</l>
		<l n="12">neu me odisse putes hospitis officium,</l>
		<l n="13">accipe quis merser fortunae fluctibus ipse,</l>
		<l n="14">ne amplius a misero dona beata petas.</l>
		<l n="15">tempore quo primum vestis mihi tradita pura est,</l>
		<l n="16">iucundum cum aetas florida ver ageret,</l>
		<l n="17">multa satis lusi; non est dea nescia nostri</l>
		<l n="18">quae dulcem curis miscet amaritiem:</l>
		<l n="19">sed totum hoc studium luctu fraterna mihi mors</l>
		<l n="20">abstulit. o misero frater adempte mihi,</l>
		<l n="21">tu mea tu moriens fregisti commoda, frater,</l>
		<l n="22">tecum una tota est nostra sepulta domus,</l>
		<l n="23">omnia tecum una perierunt gaudia nostra,</l>
		<l n="24">quae tuus in vita dulcis alebat amor.</l>
		<l n="25">cuius ego interitu tota de mente fugavi</l>
		<l n="26">haec studia atque omnes delicias animi.</l>
		<l n="27">quare, quod scribis Veronae turpe Catullo</l>
		<l n="28">esse quod hic quisquis de meliore nota</l>
		<l n="29">frigida deserto tepefactet membra cubili,</l>
		<l n="30">id, Manli, non est turpe, magis miserum est.</l>
		<l n="31">ignosces igitur, si, quae mihi luctus ademit,</l>
		<l n="32">haec tibi non tribuo munera, cum nequeo.</l>
		<l n="33">nam quod scriptorum non magna est copia apud me,</l>
		<l n="34">hoc fit quod Romae vivimus: illa domus,</l>
		<l n="35">illa mihi sedes, illic mea carpitur aetas;</l>
		<l n="36">huc una ex multis capsula me sequitur.</l>
		<l n="37">quod cum ita sit, nolim statuas nos mente maligna</l>
		<l n="38">id facere aut animo non satis ingenuo</l>
		<l n="39">quod tibi non utriusque petenti copia parta est:</l>
		<l n="40">ultro ego deferrem, copia si qua foret.</l>
	</div>
	<div type="poem" n="68b">
		<l n="1">non possum reticere, deae, qua me Allius in re</l>
		<l n="2">iuverit aut quantis iuverit officiis,</l>
		<l n="3">ne fugiens saeclis obliviscentibus aetas</l>
		<l n="4">illius hoc caeca nocte tegat studium:</l>
		<l n="5">sed dicam vobis, vos porro dicite multis</l>
		<l n="6">milibus et facite haec charta loquatur anus</l>
		<l n="8">notescatque magis mortuus atque magis,</l>
		<l n="9">nec tenuem texens sublimis aranea telam</l>
		<l n="10">in deserto Alli nomine opus faciat.</l>
		<l n="11">nam mihi quam dederit duplex Amathusia curam</l>
		<l n="12">scitis, et in quo me corruerit genere,</l>
		<l n="13">cum tantum arderem quantum Trinacria rupes</l>
		<l n="14">lymphaque in Oetaeis Malia Thermopylis,</l>
		<l n="15">maesta neque adsiduo tabescere lumina fletu</l>
		<l n="16">cessarent tristique imbre madere genae,</l>
		<l n="17">qualis in aerii perlucens vertice montis</l>
		<l n="18">rivus muscoso prosilit e lapide,</l>
		<l n="19">qui, cum de prone praeceps est valle volutus,</l>
		<l n="20">per medium densi transit iter populi,</l>
		<l n="21">dulce viatori lasso in sudore levamen</l>
		<l n="22">cum gravis exustos aestus hiulcat agros.</l>
		<l n="23">hic, velut in nigro iactatis turbine nautis</l>
		<l n="24">lenius adspirans aura secunda venit</l>
		<l n="25">iam prece Pollucis, iam Castoris implorata,</l>
		<l n="26">tale fuit nobis Allius auxilium.</l>
		<l n="27">is clausum lato patefecit limite campum,</l>
		<l n="28">isque domum nobis isque dedit dominae,</l>
		<l n="29">ad quam communes exerceremus amores.</l>
		<l n="30">quo mea se molli candida diva pede</l>
		<l n="31">intulit et trito fulgentem in limine plantam</l>
		<l n="32">innixa arguta constituit solea,</l>
		<l n="33">coniugis ut quondam flagrans advenit amore</l>
		<l n="34">Protesilaeam Laodamia domum</l>
		<l n="35">inceptam frustra, nondum cum sanguine sacro</l>
		<l n="36">hostia caelestis pacificasset eros.</l>
		<l n="37">nil mihi tam valde placeat, Rhamnusia virgo,</l>
		<l n="38">quod temere invitis suscipiatur eris.</l>
		<l n="39">quam ieiuna pium desideret ara cruorem</l>
		<l n="40">docta est amisso Laodamia viro,</l>
		<l n="41">coniugis ante coacta novi dimittere collum</l>
		<l n="42">quam veniens una atque altera rursus hiems</l>
		<l n="43">noctibus in longis avidum saturasset amorem,</l>
		<l n="44">posset ut abrupto vivere coniugio:</l>
		<l n="45">quod scibant Parcae non longo tempore abesse,</l>
		<l n="46">si miles muros isset ad Iliacos:</l>
		<l n="47">nam tum Helenae raptu primores Argivorum</l>
		<l n="48">coeperat ad sese Troia ciere viros,</l>
		<l n="49">Troia (nefas) commune sepulcrum Asiae Europaeque,</l>
		<l n="50">Troia virum et virtutum omnium acerba cinis:</l>
		<l n="51">quaene etiam nostro letum miserabile fratri</l>
		<l n="52">attulit. Hei misero frater adempte mihi,</l>
		<l n="53">hei misero fratri iucundum lumen ademptum,</l>
		<l n="54">tecum una tota est nostra sepulta domus,</l>
		<l n="55">omnia tecum una perierunt gaudia nostra,</l>
		<l n="56">quae tuus in vita dulcis alebat amor.</l>
		<l n="57">quem nunc tam longe non inter nota sepulcra</l>
		<l n="58">nec prope cognatos compositum cineres,</l>
		<l n="59">sed Troia obscena, Troia infelice sepultum</l>
		<l n="60">detinet extremo terra aliena solo.</l>
		<l n="61">ad quam tum properans fertur simul undique pubes</l>
		<l n="62">Graeca penetralis deseruisse focos,</l>
		<l n="63">ne Paris abducta gavisus libera moecha</l>
		<l n="64">otia pacato degeret in thalamo.</l>
		<l n="65">quo tibi tum casu, pulcherrima Laodamia,</l>
		<l n="66">ereptum est vita dulcius atque anima</l>
		<l n="67">coniugium: tanto te absorbens vertice amoris</l>
		<l n="68">aestus in abruptum detulerat barathrum,</l>
		<l n="69">quale ferunt Grai Pheneum prope Cylleneum</l>
		<l n="70">siccare emulsa pingue palude solum,</l>
		<l n="71">quod quondam caesis montis fodisse medullis</l>
		<l n="72">audit falsiparens Amphitryoniades,</l>
		<l n="73">tempore quo certa Stymphalia monstra sagitta</l>
		<l n="74">perculit imperio deterioris eri,</l>
		<l n="75">pluribus ut caeli tereretur ianua divis,</l>
		<l n="76">Hebe nec longa virginitate foret.</l>
		<l n="77">sed tuus altus amor barathro fuit altior illo,</l>
		<l n="78">qui tunc indomitam ferre iugum docuit.</l>
		<l n="79">nam nec tam carum confecto aetate parenti</l>
		<l n="80">una caput seri nata nepotis alit,</l>
		<l n="81">qui, cum divitiis vix tandem inventus avitis</l>
		<l n="82">nomen testatas intulit in tabulas,</l>
		<l n="83">impia derisi gentilis gaudia tollens</l>
		<l n="84">suscitat a cano vulturium capiti:</l>
		<l n="85">nec tantum niveo gavisa est ulla columbo</l>
		<l n="86">compar, quae multo dicitur improbius</l>
		<l n="87">oscula mordenti semper decerpere rostro</l>
		<l n="88">quam quae praecipue multivola est mulier:</l>
		<l n="89">sed tu horum magnos vicisti sola furores,</l>
		<l n="90">ut semel es flavo conciliata viro.</l>
		<l n="91">aut nihil aut paulo cui tum concedere digna</l>
		<l n="92">lux mea se nostrum contulit in gremium,</l>
		<l n="93">quam circumcursans hinc illinc saepe Cupido</l>
		<l n="94">fulgebat crocina candidus in tunica.</l>
		<l n="95">quae tamenetsi uno non est contenta Catullo,</l>
		<l n="96">rara verecundae furta feremus erae,</l>
		<l n="97">ne nimium simus stultorum more molesti:</l>
		<l n="98">saepe etiam Iuno, maxima caelicolum,</l>
		<l n="99">coniugis in culpa flagrantem concoquit iram</l>
		<l n="100">noscens omnivoli plurima furta Iovis.</l>
		<l n="101">atqui nec divis homines componier aequum est</l>
		<l n="102">ingratum tremuli tolle parentis onus.</l>
		<l n="103">nec tamen illa mihi dextra deducta paterna</l>
		<l n="104">fragrantem Assyrio venit odore domum,</l>
		<l n="105">sed furtiva dedit mira munuscula nocte</l>
		<l n="106">ipsius ex ipso dempta viri gremio.</l>
		<l n="107">quare illud satis est, si nobis is datur unis</l>
		<l n="108">quem lapide illa diem candidiore notat.</l>
		<l n="109">hoc tibi quod potui confectum carmine munus</l>
		<l n="110">pro multis, Alli, redditur officiis,</l>
		<l n="111">ne vestrum scabra tangat robigine nomen</l>
		<l n="112">haec atque illa dies atque alia atque alia.</l>
		<l n="113">huc addent divi quam plurima, quae Themis olim</l>
		<l n="114">antiquis solita est munera ferre piis:</l>
		<l n="115">sitis felices et tu simul et tua vita</l>
		<l n="116">et domus, in qua nos lusimus et domina,</l>
		<l n="117">et qui principio nobis † terram dedit aufert,</l>
		<l n="118">a quo sunt primo omnia nata bona,</l>
		<l n="119">et longe ante omnes mihi quae me carior ipso est,</l>
		<l n="120">lux mea, qua viva vivere dulce mihi est.</l>
	</div>
	<div type="poem" n="69">
		<l n="1">Noli admirari quare tibi femina nulla,</l>
		<l n="2">Rufe, velit tenerum supposuisse femur,</l>
		<l n="3">non si illam rarae labefactes munere vestis</l>
		<l n="4">aut perluciduli deliciis lapidis.</l>
		<l n="5">laedit te quaedam mala fabula, qua tibi fertur</l>
		<l n="6">valle sub alarum trux habitare caper.</l>
		<l n="7">hunc metuunt omnes. neque mirum: nam mala valde est</l>
		<l n="8">bestia, nec quicum bella puella cubet.</l>
		<l n="9">quare aut crudelem nasorum interfice pestem,</l>
		<l n="10">aut admirari desine cur fugiunt.</l>
	</div>
	<div type="poem" n="70">
		<l n="1">Nulli se dicit mulier mea nubere malle</l>
		<l n="2">quam mihi, non si se Iuppiter ipse petat.</l>
		<l n="3">dicit: sed mulier cupido quod dicit amanti</l>
		<l n="4">in vento et rapida scribere oportet aqua.</l>
	</div>
	<div type="poem" n="71">
		<l n="1">Si cui iure bono sacer alarum obstitit hircus,</l>
		<l n="2">aut si quem merito tarda podagra secat,</l>
		<l n="3">Aemulus iste tuus, qui vestrum exercet amorem,</l>
		<l n="4">mirifice est a te nactus utrumque malum.</l>
		<l n="5">nam quotiens futuit totiens ulciscitur ambos:</l>
		<l n="6">illam adfligit odore, ipse perit podagra.</l>
	</div>
	<div type="poem" n="72">
		<l n="1">Dicebas quondam solum te nosse Catullum,</l>
		<l n="2">Lesbia, nec prae me velle tenere Iovem.</l>
		<l n="3">dilexi tum te non tantum ut vulgus amicam,</l>
		<l n="4">sed pater ut gnatos diligit et generos.</l>
		<l n="5">nunc te cognovi: quare etsi impensius uror,</l>
		<l n="6">multo mi tamen es vilior et levior.</l>
		<l n="7">qui potis est? inquis. quod amantem iniuria talis</l>
		<l n="8">cogit amare magis, sed bene velle minus.</l>
	</div>
	<div type="poem" n="73">
		<l n="1">Desine de quoquam quicquam bene velle mereri</l>
		<l n="2">aut aliquem fieri posse putare pium.</l>
		<l n="3">omnia sunt ingrata, nihil fecisse benigne:</l>
		<l n="4">immo etiam taedet, taedet obestque magis:</l>
		<l n="5">ut mihi, quem nemo gravius nec acerbius urget</l>
		<l n="6">Quam modo qui me unum atque unicum amicum habuit.</l>
	</div>
	<div type="poem" n="74">
		<l n="1">Gellius audierat patruum obiurgare solere,</l>
		<l n="2">si quis delicias diceret aut faceret.</l>
		<l n="3">hoc ne ipsi accideret, patrui perdepsuit ipsam</l>
		<l n="4">uxorem et patruum reddidit Harpocratem.</l>
		<l n="5">quod voluit fecit: nam, quamvis irrumet ipsum</l>
		<l n="6">nunc patruum, verbum non faciet patruus.</l>
	</div>
	<div type="poem" n="75">
		<l n="1">Huc est mens deducta tua, mea Lesbia, culpa,</l>
		<l n="2">atque ita se officio perdidit ipsa suo,</l>
		<l n="3">ut iam nec bene velle queat tibi, si optuma fias,</l>
		<l n="4">nec desistere amare, omnia si facias.</l>
	</div>
	<div type="poem" n="76">
		<l n="1">Si qua recordanti benefacta priora voluptas</l>
		<l n="2">est homini, cum se cogitat esse pium,</l>
		<l n="3">nec sanctam violasse fidem, nec foedere in ullo</l>
		<l n="4">divum ad fallendos numine abusum homines,</l>
		<l n="5">multa parata manent in longa aetate, Catulle,</l>
		<l n="6">ex hoc ingrato gaudia amore tibi.</l>
		<l n="7">nam quaecumque homines bene cuiquam aut dicere possunt</l>
		<l n="8">aut facere, haec a te dictaque factaque sunt:</l>
		<l n="9">omnia quae ingratae perierunt credita menti.</l>
		<l n="10">quare cur tu te iam amplius excrucies?</l>
		<l n="11">quin tu animo offirmas atque istinc teque reducis</l>
		<l n="12">et dis invitis desinis esse miser?</l>
		<l n="13">difficile est longum subito deponere amorem;</l>
		<l n="14">difficile est, verum hoc qua libet efficias.</l>
		<l n="15">una salus haec est, hoc est tibi pervincendum;</l>
		<l n="16">hoc facias, sive id non pote sive pote.</l>
		<l n="17">o di, si vestrum est misereri, aut si quibus unquam</l>
		<l n="18">extremam iam ipsa in morte tulistis opem,</l>
		<l n="19">me miserum adspicite et, si vitam puriter egi,</l>
		<l n="20">eripite hanc pestem perniciemque mihi!</l>
		<l n="21">hei mihi subrepens imos ut torpor in artus</l>
		<l n="22">expulit ex omni pectore laetitias.</l>
		<l n="23">non iam illud quaero, contra ut me diligat illa,</l>
		<l n="24">aut, quod non potis est, esse pudica velit:</l>
		<l n="25">ipse valere opto et taetrum hunc deponere morbum.</l>
		<l n="26">o di, reddite mi hoc pro pietate mea.</l>
	</div>
	<div type="poem" n="77">
		<l n="1">Rufe mihi frustra ac nequiquam credite amice</l>
		<l n="2">(frustra? immo magno cum pretio atque malo),</l>
		<l n="3">sicine subrepsti mi atque intestina perurens</l>
		<l n="4">hei misero eripuisti omnia nostra bona?</l>
		<l n="5">eripuisti, eheu nostrae crudele venenum</l>
		<l n="6">vitae, eheu nostrae pestis amicitiae.</l>
	</div>
	<div type="poem" n="78">
		<l n="1">Gallus habet fratres, quorum est lepidissima coniunx</l>
		<l n="2">alterius, lepidus filius alterius.</l>
		<l n="3">Gallus homo est bellus: nam dulces iungit amores,</l>
		<l n="4">cum puero ut bello bella puella cubet.</l>
		<l n="5">Gallus homo est stultus nec se videt esse maritum,</l>
		<l n="6">qui patruus patrui monstret adulterium.</l>
	</div>
	<div type="poem" n="78b">
		<l n="3">Sed nunc id doleo quod purae pura puellae</l>
		<l n="4">savia comminxit spurca saliva tua.</l>
		<l n="5">verum id non impune feres: nam te omnia saecla</l>
		<l n="6">noscent et qui sis fama loquetur anus.</l>
	</div>
	<div type="poem" n="79">
		<l n="1">Lesbius est pulcher: quid ni? quem Lesbia malit</l>
		<l n="2">quam te cum tota gente, Catulle, tua.</l>
		<l n="3">sed tamen hic pulcher vendat cum gente Catullum,</l>
		<l n="4">si tria notorum savia reppererit.</l>
	</div>
	<div type="poem" n="80">
		<l n="1">Quid dicam, Gelli, quare rosea ista labella</l>
		<l n="2">Hiberna fiant candidiora nive,</l>
		<l n="3">mane domo cum exis et cum te octava quiete</l>
		<l n="4">e molli longo suscitat hora die?</l>
		<l n="5">nescio quid certe est: an vere fama susurrat</l>
		<l n="6">grandia te medii tenta vorare viri?</l>
		<l n="7">sic certe est: clamant Victoris rupta miselli</l>
		<l n="8">ilia, et emulso labra notata sero.</l>
	</div>
	<div type="poem" n="81">
		<l n="1">Nemone in tanto potuit populo esse, Iuventi,</l>
		<l n="2">bellus homo quem tu diligere inciperes</l>
		<l n="3">praeterquam iste tuus moribunda ab sede Pisauri</l>
		<l n="4">hospes inaurata pallidior statua?</l>
		<l n="5">qui tibi nunc cordi est, quem tu praeponere nobis</l>
		<l n="6">audes et nescis quod facinus facias.</l>
	</div>
	<div type="poem" n="82">
		<l n="1">Quinti, si tibi vis oculos debere Catullum</l>
		<l n="2">aut aliud si quid carius est oculis,</l>
		<l n="3">eripere ei noli multo quod carius illi</l>
		<l n="4">est oculis seu quid carius est oculis.</l>
	</div>
	<div type="poem" n="83">
		<l n="1">Lesbia mi praesente viro mala plurima dicit:</l>
		<l n="2">haec illi fatuo maxima laetitia est.</l>
		<l n="3">mule, nihil sentis. si nostri oblita taceret,</l>
		<l n="4">sana esset: nunc quod gannit et obloquitur,</l>
		<l n="5">non solum meminit, sed, quae multo acrior est res,</l>
		<l n="6">irata est: hoc est, uritur et loquitur.</l>
	</div>
	<div type="poem" n="84">
		<l n="1">Chommoda dicebat, si quando commode vellet</l>
		<l n="2">dicere, et insidias Arrius hinsidias,</l>
		<l n="3">et tum mirifice sperabat se esse locutum</l>
		<l n="4">cum quantum poterat dixerat hinsidias.</l>
		<l n="5">credo, sic mater, sic liber avunculus eius,</l>
		<l n="6">sic maternus avus dixerat atque avia</l>
		<l n="7">hoc misso in Syriam requierant omnibus aures:</l>
		<l n="8">audibant eadem haec leniter et leviter,</l>
		<l n="9">nec sibi postilla metuebant talia verba,</l>
		<l n="10">cum subito adfertur nuntius horribilis</l>
		<l n="11">Ionios fluctus, postquam illuc Arrius isset,</l>
		<l n="12">iam non Ionios esse, sed Hionios.</l>
	</div>
	<div type="poem" n="85">
		<l n="1">Odi et amo. quare id faciam fortasse requiris</l>
		<l n="2">nescio, sed fieri sentio et excrucior.</l>
	</div>
	<div type="poem" n="86">
		<l n="1">Quintia formosa est multis, mihi candida, longa,</l>
		<l n="2">recta est. haec ego sic singula confiteor,</l>
		<l n="3">totum illud “formosa” nego: nam nulla venustas,</l>
		<l n="4">nulla in tam magno est corpore mica salis.</l>
		<l n="5">Lesbia formosa est, quae cum pulcherrima tota est,</l>
		<l n="6">tum omnibus una omnis subripuit Veneres.</l>
	</div>
	<div type="poem" n="87">
		<l n="1">Nulla potest mulier tantum se dicere amatam</l>
		<l n="2">vere, quantum a me Lesbia amata mea es</l>
		<l n="3">nulla fides ullo fuit unquam in foedere tanta</l>
		<l n="4">quanta in amore tuo ex parte reperta mea est.</l>
	</div>
	<div type="poem" n="88">
		<l n="1">Quid facit is, Gelli, qui cum matre atque sorore</l>
		<l n="2">prurit et abiectis pervigilat tunicis?</l>
		<l n="3">quid facit is patruum qui non sinit esse maritum?</l>
		<l n="4">ecquid scis quantum suscipiat sceleris?</l>
		<l n="5">suscipit, o Gelli, quantum non ultima Tethys</l>
		<l n="6">nec genitor nympharum abluit Oceanus:</l>
		<l n="7">nam nihil est quicquam sceleris quo prodeat ultra,</l>
		<l n="8">non si demisso se ipse voret capite.</l>
	</div>
	<div type="poem" n="89">
		<l n="1">Gellius est tenuis: quid ni? cui tam bona mater</l>
		<l n="2">tamque valens vivat tamque venusta soror</l>
		<l n="3">tamque bonus patruus tamque omnia plena puellis</l>
		<l n="4">cognatis, quare is desinat esse macer?</l>
		<l n="5">qui ut nihil attingat, nisi quod fas tangere non est,</l>
		<l n="6">quantumvis quare sit macer invenies.</l>
	</div>
	<div type="poem" n="90">
		<l n="1">Nascatur magus ex Gelli matrisque nefando</l>
		<l n="2">coniugio et discat Persicum haruspicium:</l>
		<l n="3">nam magus ex matre et gnato gignatur oportet,</l>
		<l n="4">si vera est Persarum impia religio,</l>
		<l n="5">gratus ut accepto veneretur carmine divos</l>
		<l n="6">omentum in flamma pingue liquefaciens.</l>
	</div>
	<div type="poem" n="91">
		<l n="1">Non ideo, Gelli, sperabam te mihi fidum</l>
		<l n="2">in misero hoc nostro, hoc perdito amore fore</l>
		<l n="3">quod te cognossem bene constantemve putarem</l>
		<l n="4">aut posse a turpi mentem inhibere probro,</l>
		<l n="5">sed neque quod matrem nec germanam esse videbam</l>
		<l n="6">hanc tibi cuius me magnus edebat amor;</l>
		<l n="7">et quamvis tecum multo coniungerer usu,</l>
		<l n="8">non satis id causae credideram esse tibi.</l>
		<l n="9">tu satis id duxti: tantum tibi gaudium in omni</l>
		<l n="10">culpa est in quacumque est aliquid sceleris.</l>
	</div>
	<div type="poem" n="92">
		<l n="1">Lesbia mi dicit semper male nec tacet unquam</l>
		<l n="2">de me: Lesbia me dispeream nisi amat.</l>
		<l n="3">quo signo? quia sunt totidem mea: deprecor illam</l>
		<l n="4">adsidue, verum dispeream nisi amo.</l>
	</div>
	<div type="poem" n="93">
		<l n="1">Nil nimium studeo, Caesar, tibi velle placere,</l>
		<l n="2">nec scire utrum sis albus an ater homo.</l>
	</div>
	<div type="poem" n="94">
		<l n="1">Mentula moechatur. moechatur mentula certe.</l>
		<l n="2">hoc est quod dicunt, ipsa olera olla legit.</l>
	</div>
	<div type="poem" n="95">
		<l n="1">Zmyrna mei Cinnae nonam post denique messem</l>
		<l n="2">quam coepta est nonamque edita post hiemem,</l>
		<l n="3">milia cum interea quingenta Hortensius uno</l>
		<l n="5">Zmyrna cavas Satrachi penitus mittetur ad undas,</l>
		<l n="6">Zmyrnam cana diu saecula pervolvent.</l>
		<l n="7">at Volusi annales Paduam morientur ad ipsam</l>
		<l n="8">et laxas scombris saepe dabunt tunicas.</l>
		<l n="9">parva mei mihi sint cordi monumenta sodalis:</l>
		<l n="10">at populus tumido gaudeat Antimacho.</l>
	</div>
	<div type="poem" n="96">
		<l n="1">Si quicquam mutis gratum acceptumve sepulcris</l>
		<l n="2">accidere a nostro, Calve, dolore potest,</l>
		<l n="3">quo desiderio veteres renovamus amores</l>
		<l n="4">atque olim missas flemus amicitias,</l>
		<l n="5">certe non tanto mors immatura dolori est</l>
		<l n="6">Quintiliae, quantum gaudet amore tuo.</l>
	</div>
	<div type="poem" n="97">
		<l n="1">Non (ita me di ament) quicquam referre putavi</l>
		<l n="2">utrumne os an culum olfacerem Aemilio.</l>
		<l n="3">nilo mundius hoc, nihiloque immundius illud,</l>
		<l n="4">verum etiam culus mundior et melior:</l>
		<l n="5">nam sine dentibus est. hoc dentis sesquipedalis,</l>
		<l n="6">gingivas vero ploxeni habet veteris,</l>
		<l n="7">praeterea rictum qualem diffissus in aestu</l>
		<l n="8">meientis mulae cunnus habere solet.</l>
		<l n="9">hic futuit multas et se facit esse venustum,</l>
		<l n="10">et non pistrino traditur atque asino?</l>
		<l n="11">quem si qua attingit, non illam posse putemus</l>
		<l n="12">aegroti culum lingere carnificis?</l>
	</div>
	<div type="poem" n="98">
		<l n="1">In te, si in quemquam, dici pose, putide Victi,</l>
		<l n="2">id quod verbosis dicitur et fatuis:</l>
		<l n="3">ista cum lingua, si usus veniat tibi, possis</l>
		<l n="4">culos et crepidas lingere carpatinas.</l>
		<l n="5">si nos omnino vis omnes perdere, Victi,</l>
		<l n="6">hiscas: omnino quod cupis efficies.</l>
	</div>
	<div type="poem" n="99">
		<l n="1">Subripui tibi, dum ludis, mellite Iuventi,</l>
		<l n="2">saviolum dulci dulcius ambrosia.</l>
		<l n="3">verum id non impune tuli: namque amplius horam</l>
		<l n="4">suffixum in summa me memini esse cruce,</l>
		<l n="5">dum tibi me purgo nec possum fletibus ullis</l>
		<l n="6">tantillum vestrae demere saevitiae.</l>
		<l n="7">nam simul id factum est, multis diluta labella</l>
		<l n="8">guttis abstersisti omnibus articulis,</l>
		<l n="9">ne quicquam nostro contractum ex ore maneret,</l>
		<l n="10">tanquam commictae spurca saliva lupae.</l>
		<l n="11">praeterea infesto miserum me tradere Amori</l>
		<l n="12">non cessasti omnique excruciare modo,</l>
		<l n="13">ut mi ex ambrosia mutatum iam fores illud</l>
		<l n="14">saviolum tristi tristius elleboro.</l>
		<l n="15">quam quoniam poenam misero proponis amori,</l>
		<l n="16">nunquam iam posthac basia subripiam.</l>
	</div>
	<div type="poem" n="100">
		<l n="1">Caelius Aufilenum et Quintius Aufilenam</l>
		<l n="2">flos Veronensum depereunt iuvenum,</l>
		<l n="3">hic fratrem, ille sororem. hoc est quod dicitur illud</l>
		<l n="4">fraternum vere dulce sodalicium.</l>
		<l n="5">cui faveam potius? Caeli, tibi: nam tua nobis</l>
		<l n="6">per facta exhibita est unica amicitia</l>
		<l n="7">cum vesana meas torreret flamma medullas.</l>
		<l n="8">sis felix, Caeli, sis in amore potens.</l>
	</div>
	<div type="poem" n="101">
		<l n="1">Multas per gentes et multa per aequora vectus</l>
		<l n="2">advenio has miseras, frater, ad inferias,</l>
		<l n="3">ut te postremo donarem munere mortis</l>
		<l n="4">et mutam nequiquam adloquerer cinerem,</l>
		<l n="5">quandoquidem fortuna mihi tete abstulit ipsum,</l>
		<l n="6">heu miser indigne frater adempte mihi.</l>
		<l n="7">nunc tamen interea haec, prisco quae more parentum</l>
		<l n="8">tradita sunt tristi munere ad inferias,</l>
		<l n="9">accipe fraterno multum manantia fletu</l>
		<l n="10">atque in perpetuum, frater, ave atque vale.</l>
	</div>
	<div type="poem" n="102">
		<l n="1">Si quicquam tacito commissum est fido ab amico</l>
		<l n="2">cuius sit penitus nota fides animi,</l>
		<l n="3">meque esse invenies illorum iure sacratum,</l>
		<l n="4">Corneli, et factum me esse puta Harpocratem.</l>
	</div>
	<div type="poem" n="103">
		<l n="1">Aut sodes mihi redde decem sestertia, Silo,</l>
		<l n="2">deinde esto quamvis saevus et indomitus:</l>
		<l n="3">aut, si te nummi deIectant, desine quaeso</l>
		<l n="4">Leno esse atque idem saevus et indomitus.</l>
	</div>
	<div type="poem" n="104">
		<l n="1">Credis me potuisse meae maledicere vitae,</l>
		<l n="2">ambobus mihi quae carior est oculis?</l>
		<l n="3">non potui, nec, si possem, tam perdite amarem:</l>
		<l n="4">sed tu cum Tappone omnia monstra facis.</l>
	</div>
	<div type="poem" n="105">
		<l n="1">Mentula conatur Pipleum scandere montem:</l>
		<l n="2">Musae furcillis praecipitem eiciunt.</l>
	</div>
	<div type="poem" n="106">
		<l n="1">Cum puero bello praeconem qui videt esse,</l>
		<l n="2">quid credat, nisi se vendere discupere?</l>
	</div>
	<div type="poem" n="107">
		<l n="1">Si cui quid cupido optantique obtigit unquam</l>
		<l n="2">insperanti, hoc est gratum animo proprie.</l>
		<l n="3">quare hoc est gratum nobis quoque, carius auro,</l>
		<l n="4">quod te restituis, Lesbia, mi cupido:</l>
		<l n="5">restituis cupido atque insperanti, ipsa refers te</l>
		<l n="6">nobis. o lucem candidiore nota!</l>
		<l n="7">quis me uno vivit felicior, aut magis hac res</l>
		<l n="8">optandas vita dicere quis poterit?</l>
	</div>
	<div type="poem" n="108">
		<l n="1">Si, Comini, populi arbitrio tua cana senectus</l>
		<l n="2">spurcata impuris moribus intereat,</l>
		<l n="3">non equidem dubito quin primum inimica bonorum</l>
		<l n="4">lingua exsecta avido sit data vulturio,</l>
		<l n="5">effossos oculos voret atro gutture corvus,</l>
		<l n="6">intestina canes, cetera membra lupi.</l>
	</div>
	<div type="poem" n="109">
		<l n="1">Iucundum, mea vita, mihi proponis amorem</l>
		<l n="2">hunc nostrum inter nos perpetuumque fore.</l>
		<l n="3">di magni, facite ut vere promittere possit</l>
		<l n="4">atque id sincere dicat et ex animo,</l>
		<l n="5">ut liceat nobis tota perducere vita</l>
		<l n="6">aeternum hoc sanctae foedus amicitiae.</l>
	</div>
	<div type="poem" n="110">
		<l n="1">Aufilena, bonae semper laudantur amicae:</l>
		<l n="2">accipiunt pretium quod facere instituunt.</l>
		<l n="3">tu, quod promisti mihi, quod mentita, inimica es;</l>
		<l n="4">quod nec das et fers saepe, facts facinus.</l>
		<l n="5">aut facere ingenuae est, aut non promisse pudicae,</l>
		<l n="6">Aufilena, fuit: sed data corripere</l>
		<l n="7">fraudando † efficit plus quam meretricis avarae,</l>
		<l n="8">quae sese toto corpore prostituit.</l>
	</div>
	<div type="poem" n="111">
		<l n="1">Aufilena, viro contentam vivere solo</l>
		<l n="2">nuptarum laus e laudibus eximiis:</l>
		<l n="3">sed cuivis quamvis potius succumbere par est</l>
		<l n="4">quam matrem fratres ex patruo parere.</l>
	</div>
	<div type="poem" n="112">
		<l n="1">Multus homo est, Naso, neque tecum multus homo est qui</l>
		<l n="2">descendit: Naso, multus es et pathicus.</l>
	</div>
	<div type="poem" n="113">
		<l n="1">Consule Pompeio primum duo, Cinna, solebant</l>
		<l n="2">Maeciliam: facto consule nunc iterum</l>
		<l n="3">manserunt duo, sed creverunt milia in unum</l>
		<l n="4">singula. fecundum semen adulterio.</l>
	</div>
	<div type="poem" n="114">
		<l n="1">Firmanus saltu non falso Mentula dives</l>
		<l n="2">fertur, qui tot res in se habet egregias,</l>
		<l n="3">aucupium omne genus, piscis, prata, arva, ferasque.</l>
		<l n="4">nequiquam: fructus sumptibus exsuperat.</l>
		<l n="5">quare concedo sit dives, dum omnia desint;</l>
		<l n="6">saltum laudemus, dum domo ipse egeat.</l>
	</div>
	<div type="poem" n="115">
		<l n="1">Mentula habet iuxta triginta iugera prati,</l>
		<l n="2">quadraginta arvi: cetera sunt maria.</l>
		<l n="3">cur non divitiis Croesum superare potis sit</l>
		<l n="4">uno qui in saltu tot bona possideat,</l>
		<l n="5">prata, arva, ingentis silvas saltusque paludesque</l>
		<l n="6">usque ad Hyperboreos et mare ad Oceanum?</l>
		<l n="7">omnia magna haec sunt, tamen ipse est maximus ultro,</l>
		<l n="8">non homo, sed vero mentula magna minax.</l>
	</div>
	<div type="poem" n="116">
		<l n="1">Saepe tibi studioso animo venante requirens</l>
		<l n="2">carmina uti possem mittere Battiadae</l>
		<l n="3">qui te lenirem nobis, neu conarere</l>
		<l n="4">tela infesta mihi mittere in usque caput,</l>
		<l n="5">hunc video mihi nunc frustra sumptum esse laborem,</l>
		<l n="6">Gelli, nec nostras hic valuisse preces.</l>
		<l n="7">contra nos tela ista tua evitamus amictu:</l>
		<l n="8">at fixus nostris tu dabis supplicium.</l>
	</div>
</text>
