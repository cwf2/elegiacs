<?xml version="1.0" encoding="UTF-8" ?>
<text>
	<div type="book" n="3">
		<div type="poem" n="1">
			<l n="1">Martis Romani festae uenere kalendae</l>
			<l n="2"> -  exoriens nostris hic fuit annus auis  - </l>
			<l n="3">et uaga nunc certa discurrunt undique pompa</l>
			<l n="4">perque uias urbis munera perque domos.</l>
			<l n="5">Dicite, Pierides, quonam donetur honore              </l>
			<l n="6">seu mea, seu fallor, cara Neaera tamen.</l>
			<l n="7">Carmine formosae, pretio capiuntur auare:</l>
			<l n="8">gaudeat, ut digna est, uersibus illa meis.</l>
			<l n="9">Lutea sed niueum inuoluat membrana libellum,</l>
			<l n="10">pumex et canas tondeat ante comas,              </l>
			<l n="11">summaque praetexat tenuis fastigia chartae</l>
			<l n="12">indicet ut nomen littera facta tuum,</l>
			<l n="13">atque inter geminas pingantur cornua frontes:</l>
			<l n="14">sic etenim comptum mittere oportet opus.</l>
			<l n="15">Per uos, auctores huius mihi carminis, oro              </l>
			<l n="16">Castaliamque umbram Pieriosque lacus,</l>
			<l n="17">ite domum cultumque illi donate libellum,</l>
			<l n="18">sicut erit: nullus defluat inde color.</l>
			<l n="19">Illa mihi referet, si nostri mutua cura est,</l>
			<l n="20">an minor, an toto pectore deciderim.              </l>
			<l n="21">Sed primum meritam larga donate salute</l>
			<l n="22">atque haec submisso dicite uerba sono:</l>
			<l n="23">"Haec tibi uir quondam, nunc frater, casta Neaera,</l>
			<l n="24">mittit et accipias munera parua rogat,</l>
			<l n="25">teque suis iurat caram magis esse medullis,              </l>
			<l n="26">siue sibi coniunx siue futura soror;</l>
			<l n="27">sed potius coniunx: huius spem nominis illi</l>
			<l n="28">auferet extincto pallida Ditis aqua." </l>
		</div>
		<div type="poem" n="2">
			<l n="1">Qui primus caram iuueni carumque puellae</l>
			<l n="2">eripuit iuuenem, ferreus ille fuit;</l>
			<l n="3">durus et ille fuit, qui tantum ferre dolorem,</l>
			<l n="4">uiuere et erepta coniuge qui potuit.</l>
			<l n="5">Non ego firmus in hoc, non haec patientia nostro              </l>
			<l n="6">ingenio: frangit fortia corda dolor;</l>
			<l n="7">nec mihi uera loqui pudor est uitaeque fateri,</l>
			<l n="8">tot mala perpessae, taedia nata meae.</l>
			<l n="9">Ergo cum tenuem fuero mutatus in umbram</l>
			<l n="10">candidaque ossa supra nigra fauilla teget,              </l>
			<l n="11">ante meum ueniat longos incompta capillos</l>
			<l n="12">et fleat ante meum maesta Neaera rogum;</l>
			<l n="13">sed ueniat carae matris comitata dolore:</l>
			<l n="14">maereat haec genero, maereat illa uiro.</l>
			<l n="15">Praefatae ante meos manes animamque precatae              </l>
			<l n="16">perfusaeque pias ante liquore manus,</l>
			<l n="17">pars quae sola mei superabit corporis, ossa</l>
			<l n="18">incinctae nigra candida ueste legent</l>
			<l n="19">et primum annoso spargent collecta lyaeo,</l>
			<l n="20">mox etiam niueo lacte parent,              </l>
			<l n="21">post haec carbaseis umorem tollere uelis</l>
			<l n="22">atque in marmorea ponere sicca domo.</l>
			<l n="23">Illic quas mittit diues Panchaia merces</l>
			<l n="24">Eoique Arabes, diues et Assyria,</l>
			<l n="25">et nostri memores lacrimae fundantur eodem:              </l>
			<l n="26">sic ego componi uersus in ossa uelim.</l>
			<l n="27">Sed tristem mortis demonstret littera causam</l>
			<l n="28">atque haec in celebri carmina fronte notet:</l>
			<l n="29">Lygdamus hic situs est: dolor huic et cura Neaerae,</l>
			<l n="30">coniugis ereptae, causa perire fuit.</l>
		</div>
		<div type="poem" n="3">
			<l n="1">Quid prodest caelum uotis implesse, Neaera,</l>
			<l n="2">blandaque cum multa tura dedisse prece,</l>
			<l n="3">non ut marmorei prodirem e limine tecti,</l>
			<l n="4">insignis clara conspicuusque domo,</l>
			<l n="5">aut ut multa mei renouarent iugera tauri              </l>
			<l n="6">et magnas messes terra benigna daret,</l>
			<l n="7">sed tecum ut longae sociarem gaudia uitae</l>
			<l n="8">inque tuo caderet nostra senecta sinu,</l>
			<l n="9">tum cum permenso defunctus tempore lucis</l>
			<l n="10">nudus Lethaea cogerer ire rate?              </l>
			<l n="11">Nam graue quid prodest pondus mihi diuitis auri,</l>
			<l n="12">aruaque si findant pinguia mille boues?</l>
			<l n="13">Quidue domus prodest Phrygiis innixa columnis,</l>
			<l n="14">Taenare siue tuis, siue Caryste tuis,</l>
			<l n="15">et nemora in domibus sacros imitantia lucos              </l>
			<l n="16">aurataeque trabes marmoreumque solum?</l>
			<l n="17">Quidue in Erythraeo legitur quae litore concha</l>
			<l n="18">tinctaque Sidonio murice lana iuuat,</l>
			<l n="19">et quae praeterea populus miratur? In illis</l>
			<l n="20">inuidia est: falso plurima uulgus amat.              </l>
			<l n="21">Non opibus mentes hominum curaeque leuantur</l>
			<l n="22">nec Fortuna sua tempora lege regit.</l>
			<l n="23">Sit mihi paupertas tecum iucunda, Neaera:</l>
			<l n="24">at sine te regum munera nulla uolo.</l>
			<l n="25">O niueam quae te poterit mihi reddere lucem!              </l>
			<l n="26">O mihi felicem terque quaterque diem!</l>
			<l n="27">At si, pro dulci reditu quaecumque uouentur,</l>
			<l n="28">audiat auersa non meus aure deus,</l>
			<l n="29">nec me regna iuuant nec Lydius aurifer amnis</l>
			<l n="30">nec quas terrarum sustinet orbis opes.              </l>
			<l n="31">Haec alii cupiant; liceat mihi paupere cultu</l>
			<l n="32">securo cara coniuge posse frui.</l>
			<l n="33">Adsis et timidis faueas, Saturnia, uotis,</l>
			<l n="34">et faueas concha, Cypria, uecta tua.</l>
			<l n="35">Aut si fata negant reditum tristesque sorores,              </l>
			<l n="36">stamina quae ducunt quaeque futura neunt,</l>
			<l n="37">me uocet in uastos amnes nigramque paludem</l>
			<l n="38">diues in ignaua luridus Orcus aqua. </l>
		</div>
		<div type="poem" n="4">
			<l n="1">Di meliora ferant, nec sint mihi somnia uera,</l>
			<l n="2">quae tulit hesterna pessima nocte quies.</l>
			<l n="3">Ite procul uani falsique auertite uisus,</l>
			<l n="4">desinite in nobis quaerere uelle fidem.</l>
			<l n="5">Diui uera monent, uenturae nuntia sortis              </l>
			<l n="6">uera monent Tuscis exta probata uiris;</l>
			<l n="7">somnia fallaci ludunt temeraria nocte</l>
			<l n="8">et pauidas mentes falsa timere iubent;</l>
			<l n="9">et natum in curas hominum genus omina noctis</l>
			<l n="10">farre pio placant et saliente sale!              </l>
			<l n="11">Et tamen, utcumque est, siue illi uera moneri,</l>
			<l n="12">mendaci somno credere siue uolent,</l>
			<l n="13">efficiat uanos noctis Lucina timores</l>
			<l n="14">et frustra inmeritum pertimuisse uelit,</l>
			<l n="15">si mea nec turpi mens est obnoxia facto              </l>
			<l n="16">nec laesit magnos impia lingua deos.</l>
			<l n="17">Iam Nox aetherium nigris emensa quadrigis</l>
			<l n="18">mundum cacruleo lauerat amne rotas,</l>
			<l n="19">nec me sopierat menti deus utilis aegrae:</l>
			<l n="20">Somnus sollicitas deficit ante domos.              </l>
			<l n="21">Tandem, cum summo Phoebus prospexit ab ortu,</l>
			<l n="22">pressit languentis lumina sera quies.</l>
			<l n="23">Hic iuuenis casta redimitus tempora lauro</l>
			<l n="24">est uisus nostra ponere sede pedem.</l>
			<l n="25">Non illo quicquam formosius ulla priorum              </l>
			<l n="26">aetas, heroum nec tulit ulla domus.</l>
			<l n="27">Intonsi crines longa ceruice fluebant,</l>
			<l n="28">stillabat Syrio myrtea rore coma.</l>
			<l n="29">Candor erat qualem praefert Latonia Luna,</l>
			<l n="30">et color in niueo corpore purpureus,              </l>
			<l n="31">ut iuueni primum uirgo deducta marito</l>
			<l n="32">inficitur teneras ore rubente genas,</l>
			<l n="33">et cum contexunt amarantis alba puellae</l>
			<l n="34">lilia et autumno candida mala rubent.</l>
			<l n="35">Ima uidebatur talis inludere palla:              </l>
			<l n="36">namque haec in nitido corpore uestis erat.</l>
			<l n="37">Artis opus rarae, fulgens testudine et auro</l>
			<l n="38">pendebat laeua garrula parte lyra.</l>
			<l n="39">Hanc primum ueniens plectro modulatus eburno</l>
			<l n="40">felices cantus ore sonante dedit;              </l>
			<l n="41">sed postquam fuerant digiti cum uoce locuti,</l>
			<l n="42">edidit haec dulci tristia uerba modo:</l>
			<l n="43">"Salue, cura deum: casto nam rite poetae</l>
			<l n="44">Phoebusque et Bacchus Pieridesque fauent;</l>
			<l n="45">sed proles Semelae Bacchus doctaeque sorores              </l>
			<l n="46">dicere non norunt quid ferat hora sequens;</l>
			<l n="47">at mihi fatorum leges aeuisque futuri</l>
			<l n="48">euentura pater posse uidere dedit;</l>
			<l n="49">quare ego quae dico non fallax accipe uates</l>
			<l n="50">quodque deus uero Cynthius ore feram.              </l>
			<l n="51">Tantum cara tibi quantum nec filia matri,</l>
			<l n="52">quantum nec cupido bella puella uiro,</l>
			<l n="53">pro qua sollicitas caelestia numina uotis,</l>
			<l n="54">quae tibi securos non sinit ire dies</l>
			<l n="55">et, cum te fusco Somnus uelauit amictu,              </l>
			<l n="56">uanum nocturnis fallit imaginibus,</l>
			<l n="57">carminibus celebrata tuis formosa Neaera</l>
			<l n="58">alterius mauultl esse puella uiri,</l>
			<l n="59">diuersasque suas agitat mens impia curas,</l>
			<l n="60">nec gaudet casta nupta Neaera domo.              </l>
			<l n="61">A crudele genus nec fidum femina nomen!</l>
			<l n="62">A pereat, didicit fallere si qua uirum!</l>
			<l n="63">Sed flecti poterit: mens est mutabilis illis;</l>
			<l n="64">tu modo cum multa bracchia tende fide.</l>
			<l n="65">Saeuus Amor docuit ualidos temptare labores,              </l>
			<l n="66">saeuus Amor docuit uerbera posse pati.</l>
			<l n="67">Me quondam Admeti niueas pauisse iuuencas</l>
			<l n="68">non est in uanum fabula ficta iocum;</l>
			<l n="69">tunc ego nec cithara poteram gaudere sonora</l>
			<l n="70">nec similes chordis reddere uoce sonos,              </l>
			<l n="71">sed perlucenti cantum meditabar auena</l>
			<l n="72">ille ego Latonae filius atque Iouis.</l>
			<l n="73">Nescis quid sit amor, iuuenis, si ferre recusas</l>
			<l n="74">immitem dominam coniugiumque ferum.</l>
			<l n="75">Ergo ne dubita blandas adhibere querellas:              </l>
			<l n="76">uincuntur molli pectora dura prece.</l>
			<l n="77">Quod si uera canunt sacris oracula templis,</l>
			<l n="78">haec illi nostro nomine dicta refer:</l>
			<l n="79">hoc tibi conigium promittit Delius ipse;</l>
			<l n="80">felix hoc, alium desine uelle uirum."              </l>
			<l n="81">Dixit, et ignauus defluxit corpore somnus.</l>
			<l n="82">A ego ne possim tanta uidere mala!</l>
			<l n="83">Nec tibi crediderim uotis contraria uota</l>
			<l n="84">nec tantum crimen pectore inesse tuo:</l>
			<l n="85">nam te nec uasti genuerunt aequora ponti              </l>
			<l n="86">nec flammam uoluens ore Chimaera fero</l>
			<l n="87">nec canis anguinea redimitus terga caterua,</l>
			<l n="88">cui tres sunt linguae tergeminumque caput,</l>
			<l n="89">Scyllaque uirgineam canibus succincta figuram,</l>
			<l n="90">nec te conceptam saeua leaena tulit,              </l>
			<l n="91">barbara nec Scythiae tellus horrendaue Syrtis,</l>
			<l n="92">sed culta et duris non habitanda domus</l>
			<l n="93">et longe ante alias omnes mitissima mater</l>
			<l n="94">isque pater quo non alter amabilior.</l>
			<l n="95">Haec deus in melius crudelia somnia uertat              </l>
			<l n="96">et iubeat tepidos inrita ferre Notos. </l>
		</div>
		<div type="poem" n="5">
			<l n="1">Vos tenet, Etruscis manat quae fontibus unda,</l>
			<l n="2">unda sub aestiuum non adeunda Canem,</l>
			<l n="3">nunc autem sacris Baiarum proxima lymphis,</l>
			<l n="4">cum se purpureo uere remittit humus.</l>
			<l n="5">At mihi Persephone nigram denuntiat horam:              </l>
			<l n="6">immerito iuueni parce nocere, dea.</l>
			<l n="7">Non ego temptauit nulli temeranda uirorum</l>
			<l n="8">audax laudandae sacra docere deae,</l>
			<l n="9">nec mea mortiferis infecit pocula sucis</l>
			<l n="10">dextera nec cuiquam trita uenena dedit,              </l>
			<l n="11">nec nos sacrilegos templis admouimus ignes,</l>
			<l n="12">nec cor sollicitant facta nefanda meum,</l>
			<l n="13">nec nos insanae meditantes iurgia mentis</l>
			<l n="14">impia in aduersos soluimus ora deos.</l>
			<l n="15">Et nondum cani nigros laesere capillos,              </l>
			<l n="16">nec uenit tardo curua senecta pede:</l>
			<l n="17">natalem primo nostrum uidere parentes,</l>
			<l n="18">cum cecidit fato consul uterque pari.</l>
			<l n="19">Quid fraudare iuuat uitem crescentibus uuis</l>
			<l n="20">et modo nata mala uellere poma manu?              </l>
			<l n="21">Parcite, pallentes undas quicumque tenetis</l>
			<l n="22">duraque sortiti tertia regna dei.</l>
			<l n="23">Elysios olim liceat cognoscere campos</l>
			<l n="24">Lethaeamque ratem Cimmeriosque lacus,</l>
			<l n="25">cum mea rugosa pallebunt ora senecta              </l>
			<l n="26">et referam pueris tempora prisca senex.</l>
			<l n="27">Atque utinam uano nequiquam terrear aestu!</l>
			<l n="28">Languent ter quinos sed mea membra dies.</l>
			<l n="29">At uobis Tuscae celebrantur numina lymphae</l>
			<l n="30">et facilis lenta pellitur unda manu.              </l>
			<l n="31">Viuite felices, memores et uiuite nostri,</l>
			<l n="32">siue erimus seu nos fata fuisse uelint.</l>
			<l n="33">Interea nigras pecudes promittite Diti</l>
			<l n="34">et niuei lactis pocula mixta mero. </l>
		</div>
		<div type="poem" n="6">
			<l n="1">Candide Liber, ades  -  sic sit tibi mystica uitis</l>
			<l n="2">semper, sic hedera tempora uincta feras  - </l>
			<l n="3">aufer et, ipse, meum, pariter medicande, dolorem:</l>
			<l n="4">saepe tuo cecidit munere uictus amor.</l>
			<l n="5">Care puer, madeant generoso pocula baccho,              </l>
			<l n="6">et nobis prona funde Falerna manu.</l>
			<l n="7">Ite procul durum curae genus, ite labores;</l>
			<l n="8">fulserit hic niueis Delius alitibus.</l>
			<l n="9">Vos modo proposito dulces faueatis amici,</l>
			<l n="10">neue neget quisquam me duce se comitem,              </l>
			<l n="11">aut si quis uini certamen mite recusat,</l>
			<l n="12">fallat eum tecto cara puella dolo.</l>
			<l n="13">Ille facit dites animos deus, ille ferocem</l>
			<l n="14">contundit et dominae misit in arbitrium,</l>
			<l n="15">Armenias tigres et fuluas ille leaenas              </l>
			<l n="16">uicit et indomitis mollia corda dedit.</l>
			<l n="17">Haec Amor et maiora ualet; sed poscite Bacchi</l>
			<l n="18">munera: quem uestrum pocula sicca iuuant?</l>
			<l n="19">Conuenit ex aequo nec toruus Liber in illis</l>
			<l n="20">qui se quique una uina iocosa colunt,              </l>
			<l n="21">nunc uenit iratus nimium nimiumque seueris:</l>
			<l n="22">qui timet irati numina magna, bibat.</l>
			<l n="23">Quales his poenas qualis quantusque minetur,</l>
			<l n="24">Cadmeae matris praeda cruenta docet.</l>
			<l n="25">Sed procul a nobis hic sit timor, illaque, si qua est,              </l>
			<l n="26">quid ualeat laesi sentiat ira dei.</l>
			<l n="27">Quid precor a demens? Venti temeraria uota,</l>
			<l n="28">aeriae et nubes diripienda ferant.</l>
			<l n="29">Quamuis nulla mei superest tibi cura, Neaera,</l>
			<l n="30">sis felix et sint candida fata tua.              </l>
			<l n="31">At nos securae reddamus tempora mensae:</l>
			<l n="32">uenit post multos una serena dies.</l>
			<l n="33">Ei mihi, difficile est imitari gaudia falsa,</l>
			<l n="34">difficile est tristi fingere mente iocum,</l>
			<l n="35">nec bene mendaci risus componitur ore,              </l>
			<l n="36">nec bene sollicitis ebria uerba sonant.</l>
			<l n="37">Quid queror infelix? Turpes discedite curae:</l>
			<l n="38">odit Lanaeus tristia uerba pater.</l>
			<l n="39">Gnosia, Theseae quondam periuria linguae</l>
			<l n="40">fleuisti ignoto sola relicta mari:              </l>
			<l n="41">sic cecinit pro te doctus, Minoi, Catullus</l>
			<l n="42">ingrati referens impia facta uiri.</l>
			<l n="43">Vos ego nunc moneo: felix, quicumque dolore</l>
			<l n="44">alterius disces posse cauere tuos.</l>
			<l n="45">Nec uos aut capiant pendentia bracchia collo              </l>
			<l n="46">aut fallat blanda sordida lingua fide;</l>
			<l n="47">etsi perque suos fallax iurauit ocellos</l>
			<l n="48">Iononemque suam perque suam Venerem,</l>
			<l n="49">nulla fides inerit: periuria ridet amantum</l>
			<l n="50">Iuppiter et uentos inrita ferre iubet.              </l>
			<l n="51">Ergo quid totiens fallacis uerba puellae</l>
			<l n="52">conqueror? Ite a me, seria uerba, precor.</l>
			<l n="53">Quam uellem tecum longas requiescere noctes</l>
			<l n="54">et tecum longos peruigilare dies,</l>
			<l n="55">perfida nec merito nobis inimica merenti,              </l>
			<l n="56">perfida, sed, quamuis perfida, cara tamen!</l>
			<l n="57">Naida Bacchus amat: cessas, o lente minister?</l>
			<l n="58">Temperet annosum Marcia lympha merum.</l>
			<l n="59">Non ego, si fugit nostrae conuiuia mensae</l>
			<l n="60">ignotum cupiens uana puella torum,              </l>
			<l n="61">sollicitus repetam tota suspiria nocte.</l>
			<l n="62">Tu, puer, i, liquidum fortius adde merum.</l>
			<l n="63">Iam dudum Syrio madefactus tempora nardo</l>
			<l n="64">debueram sertis implicuisse comas. </l>
		</div>
		<div type="poem" n="8">
			<l n="1">Sulpicia est tibi culta tuis, Mars magne, kalendis;</l>
			<l n="2">spectatum e caelo, si sapis, ipse ueni;</l>
			<l n="3">hoc Venus ignoscet; at tu, uiolente, caueto</l>
			<l n="4">ne tibi miranti turpiter arma cadant:</l>
			<l n="5">illius ex oculis, cum uult exurere diuos,              </l>
			<l n="6">accendit geminas lampadas acer Amor.</l>
			<l n="7">Illam, quidquid agit, quoquo uestigia mouit,</l>
			<l n="8">componit furtim subsequiturque Decor;</l>
			<l n="9">seu soluit crines, fusis decet esse capillis:</l>
			<l n="10">seu composit, comptis est ueneranda comis.              </l>
			<l n="11">Vrit, seu Tyria uoluit procedere palla:</l>
			<l n="12">urit, seu niuea candida ueste uenit.</l>
			<l n="13">Talis in aeterno felix Vertumnus Olympo</l>
			<l n="14">mille habet ornatus, mille decenter habet.</l>
			<l n="15">Sola puellarum digna est cui mollia caris              </l>
			<l n="16">uellera det sucis bis madefacta Tyros,</l>
			<l n="17">possideatque, metit quidquid bene olentibus aruis</l>
			<l n="18">cultor odoratae diues Arabs segetis,</l>
			<l n="19">et quascumque niger rubro de litore gemmas</l>
			<l n="20">proximus Eois colligit Indus aquis.              </l>
			<l n="21">Hanc uos, Pierides, festis cantate kalendis,</l>
			<l n="22">et testudinea Phoebe superbe lyra.</l>
			<l n="23">Hoc sollemne sacrum multos haec sumet in annos:</l>
			<l n="24">dignior est uestro nulla puella choro. </l>
		</div>
		<div type="poem" n="9">
			<l n="1">Parce meo iuueni, seu quis bona pascua campi</l>
			<l n="2">seu colis umbrosi deuia montis aper,</l>
			<l n="3">neu tibi sit duros acuisse in proelia dentes;</l>
			<l n="4">incolumem custos hunc mihi seruet Amor.</l>
			<l n="5">Sed procul abducit uenandi Delia cura:              </l>
			<l n="6">o pereant siluae deficiantque canes!</l>
			<l n="7">Quis furor est, quae mens, densos indagine colles</l>
			<l n="8">claudentem teneras laedere uelle manus?</l>
			<l n="9">Quidue iuuat furtim latebras intrare ferarum</l>
			<l n="10">candidaque hamatis crura notare rubis?              </l>
			<l n="11">Sed tamen, ut tecum liceat, Cerinthe, uagari,</l>
			<l n="12">ipsa ego per montes retia torta feram,</l>
			<l n="13">ipsa ego uelocis quaeram uestigia cerui</l>
			<l n="14">et demam celeri ferrea uincla cani.</l>
			<l n="15">Tunc mihi, tunc placeant siluae, si, lux mea, tecum              </l>
			<l n="16">arguar ante ipsas concubuisse plagas:</l>
			<l n="17">tunc ueniat licet ad casses, inlaesus abibit,</l>
			<l n="18">ne ueneris cupidae gaudia turbet, aper.</l>
			<l n="19">Nunc sine me sit nulla Venus, sed lege Dianae,</l>
			<l n="20">caste puer, casta retia tange manu:              </l>
			<l n="21">et, quaecumque meo furtim subrepit amori,</l>
			<l n="22">incidat in saeuas diripienda feras.</l>
			<l n="23">At tu uenandi studium concede parenti,</l>
			<l n="24">et celer in nostros ipse recurre sinus. </l>
		</div>
		<div type="poem" n="10">
			<l n="1">Huc ades et tenerae morbos expelle puellae,</l>
			<l n="2">huc ades, intonsa Phoebe superbe coma;</l>
			<l n="3">crede mihi, propera, nec te iam, Phoebe, pigebit</l>
			<l n="4">formosae medicas applicuisse manus.</l>
			<l n="5">Effice ne macies pallentes occupet artus,              </l>
			<l n="6">neu notet informis candida membra color,</l>
			<l n="7">et quodcumque mali est et quidquid triste timemus,</l>
			<l n="8">in pelagus rapidis euehat amnis aquis.</l>
			<l n="9">Sancte, ueni, tecumque feras, quicumque sapores,</l>
			<l n="10">quicumque et cantus corpora fessa leuant;              </l>
			<l n="11">neu iuuenem torque, metuit qui fata puellae</l>
			<l n="12">uotaque pro domina uix numeranda facit;</l>
			<l n="13">interdum uouet, interdum, quod langueat illa,</l>
			<l n="14">dicit in aeternos aspera uerba deos.</l>
			<l n="15">Pone metum, Cerinthe: deus non laedit amantes;              </l>
			<l n="16">tu modo semper ama: salua puella tibi est;</l>
			<l n="21">nil opus est fletu: lacrimis erit aptius uti,              </l>
			<l n="22">si quando fuerit tristior illa tibi.              </l>
			<l n="17">At nunc tota tua est, te solum candida secum              </l>
			<l n="18">cogitat, et frustra credula turba sedet.</l>
			<l n="19">Phoebe, faue: laus magna tibi tribuetur in uno</l>
			<l n="20">corpore seruato restituisse duos.              </l>
			<l n="23">Iam celeber, iam laetus eris, cum debita reddet              </l>
			<l n="24">certatim sanctis laetus uterque focis;</l>
			<l n="25">tunc te felicem dicet pia turba deorum,              </l>
			<l n="26">optabunt artes et sibi quisque tuas. </l>
		</div>
		<div type="poem" n="11">
			<l n="1">Qui mihi te, Cerinthe, dies dedit, hic mihi sanctus</l>
			<l n="2">atque inter festos semper habendus erit:</l>
			<l n="3">te nascente nouum Parcae cecinere puellis</l>
			<l n="4">seruitium et dederunt regna superba tibi.</l>
			<l n="5">Vror ego ante alias: iuuat hoc, Cerinthe, quod uror,              </l>
			<l n="6">si tibi de nobis mutuus ignis adest;</l>
			<l n="7">mutuus adsit amor, per te dulcissima furta</l>
			<l n="8">perque tuos oculos per Geniumque rogo.</l>
			<l n="9">Mane Geni, cape tura libens uotisque faueto,</l>
			<l n="10">si modo, cum de me cogitat, ille calet.              </l>
			<l n="11">Quod si forte alios iam nunc suspiret amores,</l>
			<l n="12">tunc precor infidos, sancte, relinque focos.</l>
			<l n="13">Nec tu sis iniusta, Venus: uel seruiat aeque</l>
			<l n="14">uinctus uterque tibi uel mea uincla leua;</l>
			<l n="15">sed potius ualida teneamur uterque catena,              </l>
			<l n="16">nulla queat posthac quam soluisse dies.</l>
			<l n="17">Optat idem iuuenis quod nos, sed tectius optat:</l>
			<l n="18">nam pudet haec illum dicere uerba palam.</l>
			<l n="19">At tu, Natalis, quoniam deus omnia sentis,</l>
			<l n="20">adnue: quid refert, clamne palamne roget? </l>
		</div>
		<div type="poem" n="12">
			<l n="1">Natalis Iuno, sanctos cape turis aceruos,</l>
			<l n="2">quos tibi dat tenera docta puella manu;</l>
			<l n="3">tota tibi est hodie, tibi se laetissima compsit,</l>
			<l n="4">staret ut ante tuos conspicienda focos.</l>
			<l n="5">Illa quidem ornandi causas tibi, diua, relegat;              </l>
			<l n="6">est tamen, occulte cui placuisse uelit.</l>
			<l n="7">At tu, sancta, faue, neu quis diuellat amantes,</l>
			<l n="8">sed iuueni, quaeso, mutua uincla para.</l>
			<l n="9">Sic bene compones: ullae non ille puellae</l>
			<l n="10">seruire aut cuiquam dignior illa uiro.              </l>
			<l n="11">Nec possit cupidos uigilans deprendere custos</l>
			<l n="12">fallendique uias mille ministret Amor.</l>
			<l n="13">Adnue purpureaque ueni perlucida palla:</l>
			<l n="14">ter tibi fit libo, ter, dea casta, mero;</l>
			<l n="15">praecipit et natae mater studiosa, quod optat:              </l>
			<l n="16">illa aliud tacita iam sua mente rogat;</l>
			<l n="17">uritur, ut celeres urunt altaria flammae,</l>
			<l n="18">nec, liceat quamuis, sana fuisse uelit.</l>
			<l n="19">Sis iuueni grata ac, ueniet cum proximus annus,</l>
			<l n="20">hic idem uotis iam uetus exstet amor. </l>
		</div>
		<div type="poem" n="13">
			<l n="1">Tandem uenit amor, qualem texisse pudori</l>
			<l n="2">quam nudasse alicui sit mihi fama magis.</l>
			<l n="3">Exorata meis illum Cytherea Camenis</l>
			<l n="4">attulit in nostrum deposuitque sinum.</l>
			<l n="5">Exsoluit promissa Venus: mea gaudia narret,              </l>
			<l n="6">dicetur si quis non habuisse sua.</l>
			<l n="7">Non ego signatis quicquam mandare tabellis,</l>
			<l n="8">ne legat id nemo quam meus ante, uelim,</l>
			<l n="9">sed peccasse iuuat, uultus componere famae</l>
			<l n="10">taedet: cum digno digna fuisse ferar. </l>
		</div>
		<div type="poem" n="14">
			<l n="1">Inuisus natalis adest, qui rure molesto</l>
			<l n="2">et sine Cerintho tristis agendus erit.</l>
			<l n="3">Dulcius urbe quid est? An uilla sit apta puellae</l>
			<l n="4">atque Arretino frigidus amnis agro?</l>
			<l n="5">Iam, nimium Messalla mei studiose, quiescas;              </l>
			<l n="6">non tempestiuae saepe, propinque, uiae.</l>
			<l n="7">Hic animum sensusque meos abducta relinquo</l>
			<l n="8">arbitrio, quamuis non sinis esse, meo. </l>
		</div>
		<div type="poem" n="15">
			<l n="1">Scis iter ex animo sublatum triste puellae?</l>
			<l n="2">Natali Romae iam licet esse tuo.</l>
			<l n="3">Omnibus ille dies nobis natalis agatur,</l>
			<l n="4">qui nec opinanti nunc tibi forte uenit. </l>
		</div>
		<div type="poem" n="16">
			<l n="1">Gratum est, securus multum quod iam tibi de me</l>
			<l n="2">permittis, subito ne male inepta cadam.</l>
			<l n="3">Sit tibi cura togae potior pressumque quasillo</l>
			<l n="4">scortum quam Serui filia Sulpicia:</l>
			<l n="5">solliciti sunt pro nobis, quibus illa dolori est              </l>
			<l n="6">ne cedam ignoto maxima causa toro. </l>
		</div>
		<div type="poem" n="17">
			<l n="1">Estne tibi, Cerinthe, tuae pia cura puellae,</l>
			<l n="2">quod mea nunc uexat corpora fessa calor?</l>
			<l n="3">A ego non aliter tristes euincere morbos</l>
			<l n="4">optarim, quam te si quoque uelle putem.</l>
			<l n="5">At mihi quid prosit morbos euincere, si tu              </l>
			<l n="6">nostra potes lento pectore ferre mala? </l>
		</div>
		<div type="poem" n="18">
			<l n="1">Ne tibi sim, mea lux, aeque iam feruida cura</l>
			<l n="2">ac uideor paucos ante fuisse dies,</l>
			<l n="3">si quicquam tota commisi stulta iuuenta</l>
			<l n="4">cuius me fatear paenituisse magis,</l>
			<l n="5">hesterna quam te solum quod nocte reliqui,              </l>
			<l n="6">ardorem cupiens dissimulare meum. </l>
		</div>
		<div type="poem" n="19">
			<l n="1">Nulla tuum nobis subducet femina lectum:</l>
			<l n="2">hoc primum iuncta est foedere nostra uenus.</l>
			<l n="3">Tu mihi sola places, nec iam te praeter in urbe</l>
			<l n="4">formosa est oculis ulla puella meis.</l>
			<l n="5">Atque utinam posses uni mihi bella uideri!              </l>
			<l n="6">Displiceas aliis: sic ego tutus ero.</l>
			<l n="7">Nil opus inuidia est, procul absit gloria uulgi:</l>
			<l n="8">qui sapit, in tacito gaudeat ille sinu.</l>
			<l n="9">Sic ego secretis possum bene uiuere siluis,</l>
			<l n="10">qua nulla humano sit uia trita pede.              </l>
			<l n="11">Tu mihi curarum requies, tu nocte uel atra</l>
			<l n="12">lumen, et in solis tu mihi turba locis.</l>
			<l n="13">Nunc licet e caelo mittatur amica Tibullo,</l>
			<l n="14">mittetur frustra deficietque Venus;</l>
			<l n="15">hoc tibi sancta tuae Iunonis numina iuro,              </l>
			<l n="16">quae sola ante alios est mihi magna deos.</l>
			<l n="17">Quid facio demens? Heu! heu! mea pignora cedo;</l>
			<l n="18">iuraui stulte: proderat iste timor.</l>
			<l n="19">Nunc tu fortis eris, nunc tu me audacius ures:</l>
			<l n="20">hoc peperit misero garrula lingua malum.              </l>
			<l n="21">Iam faciam quodcumque uoles, tuus usque manebo,</l>
			<l n="22">nec fugiam notae seruitium dominae,</l>
			<l n="23">sed Veneris sanctae considam uinctus ad aras:</l>
			<l n="24">haec notat iniustos supplicibusque fauet. </l>
		</div>
		<div type="poem" n="20">
			<l n="1">Rumor ait crebro nostram peccare puellam</l>
			<l n="2">nunc ego me surdis auribus esse uelim.</l>
			<l n="3">Crimina non haec sunt nostro sine facta dolore:</l>
			<l n="4">quid miserum torques, rumor acerbe? Tace. </l>
		</div>
		<div type="poem" n="Domiti Marsi">
			<l n="1">Te quoque Vergilio comitem non aequa, Tibulle,</l>
			<l n="2">Mors iuvenem campos misit ad Elysios</l>
			<l n="3">ne foret aut elegis molles qui fleret amores</l>
			<l n="4">aut caneret forti regia bella pede. </l>
		</div>
	</div>
</text>