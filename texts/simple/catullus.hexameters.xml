<?xml version="1.0" encoding="utf8" ?>
<text>
	<div type="poem" n="62">
		<l n="1">Vesper adest: iuvenes, consurgite: vesper Olympo</l>
		<l n="2">exspectata diu vix tandem lumina tollit.</l>
		<l n="3">surgere iam tempus, iam pinguis linquere mensas;</l>
		<l n="4">iam veniet virgo, iam dicetur hymenaeus.</l>
		<l n="5">Hymen O Hymenaee, Hymen ades O Hymenaee.</l>
		<l n="6">cernitis, innuptae, iuvenes? consurgite contra:</l>
		<l n="7">nimirum Oetaeos ostendit Noctifer ignes.</l>
		<l n="8">sic certe est: viden ut perniciter exsiluere?</l>
		<l n="9">non temere exsiluere; canent quod vincere par est.</l>
		<l n="10">Hymen O Hymenaee, Hymen ades O Hymenaee.</l>
		<l n="11">non facilis nobis, aequales, palma parata est:</l>
		<l n="12">adspicite, innuptae secum ut meditata requirunt.</l>
		<l n="13">non frustra meditantur; habent memorabile quod sit.</l>
		<l n="14">nec mirum, penitus quae tota mente laborant.</l>
		<l n="15">nos alio mentes, alio divisimus aures:</l>
		<l n="16">iure igitur vincemur; amat victoria curam.</l>
		<l n="17">quare nunc animos saltem convertite vestros:</l>
		<l n="18">dicere iam incipient, iam respondere decebit.</l>
		<l n="19">Hymen o Hymenaee, Hymen ades o Hymenaee.</l>
		<l n="20">Hespere, qui caelo fertur crudelior ignis?</l>
		<l n="21">qui natam possis complexu avellere matris,</l>
		<l n="22">complexu matris retinentem avellere natam</l>
		<l n="23">et iuveni ardenti castam donare puellam.</l>
		<l n="24">quid faciunt hostes capta crudelius urbe?</l>
		<l n="25">Hymen o Hymenaee, Hymen ades o Hymenaee.</l>
		<l n="26">Hespere, qui caelo lucet iucundior ignis?</l>
		<l n="27">qui desponsa tua firmes conubia flammma,</l>
		<l n="28">quae pepigere viri, pepigerunt ante parentes,</l>
		<l n="29">nec iunxere prius quam se tuus extulit ardor.</l>
		<l n="30">quid datur a divis felici optatius hora?</l>
		<l n="31">Hymen o Hymenaee, Hymen ades o Hymenaee.</l>
		<l n="32">Hesperus e nobis, aequales, abstulit unam</l>
		<l n="33">namque tuo adventu vigilat custodia semper.</l>
		<l n="34">nocte latent fures, quos idem saepe revertens,</l>
		<l n="35">Hespere, mutato comprendis nomine eosdem.</l>
		<l n="36">at libet innuptis ficto te carpere questu.</l>
		<l n="37">quid tum, si carpunt tacita quem mente requirunt?</l>
		<l n="38">Hymen o Hymenaee, Hymen ades o Hymenaee.</l>
		<l n="39">ut flos in saeptis secretus nascitur hortis,</l>
		<l n="40">ignotus pecori, nullo convulsus aratro,</l>
		<l n="41">quem mulcent aurae, firmat sol, educat imber,</l>
		<l n="42">multi illum pueri, multae optavere puellae;</l>
		<l n="43">idem cum tenui carptus defloruit ungui,</l>
		<l n="44">nulli illum pueri, nullae optavere puellae:</l>
		<l n="45">sic virgo, dum intacta manet, dum cara suis est;</l>
		<l n="46">cum castum amisit polluto corpore florem,</l>
		<l n="47">nec pueris iucunda manet nec cara puellis.</l>
		<l n="48">Hymen o Hymenaee, Hymen ades o Hymenaee.</l>
		<l n="49">ut vidua in nudo vitis quac nascitur arvo</l>
		<l n="50">nunquam se extollit, nunquam mitem educat unam,</l>
		<l n="51">sed tenerum prono deflectens pondere corpus</l>
		<l n="52">iam iam contingit summum radice flagellum,</l>
		<l n="53">hanc nulli agricolae, nulli accoluere iuvenci;</l>
		<l n="54">at si forte eadem est ulmo coniuncta marito,</l>
		<l n="55">multi illam agricolae, multi accoluere iuvenci:</l>
		<l n="56">sic virgo, dum intacta manet, dum inculta senescit;</l>
		<l n="57">cum par conubium maturo tempore adepta est,</l>
		<l n="58">cara viro magis et minus est invisa parenti.</l>
		<l n="59">et tu ne pugna cum tali coniuge, virgo.</l>
		<l n="60">non aequum est pugnare, pater cui tradidit ipse,</l>
		<l n="61">ipse pater cum matre, quibus parere necesse est.</l>
		<l n="62">virginitas non tota tua est, ex parte parentum est:</l>
		<l n="63">tertia pars patri, pars est data tertia matri,</l>
		<l n="64">tertia sola tua est.  noli pugnare duobus,</l>
		<l n="65">qui genero sua iura simul cum dote dederunt.</l>
		<l n="66">Hymen o Hymenaee, Hymen ades o Hymenaee.</l>
	</div>
	<div type="poem" n="64">
		<l n="1">Peliaco quondam prognatae vertice pinus</l>
		<l n="2">dicuntur liquidas Neptuni nasse per undas</l>
		<l n="3">Phasidos ad fluctus et fines Aeeteos,</l>
		<l n="4">cum lecti iuvenes, Argivae robora pubis,</l>
		<l n="5">auratam optantes Colchis avertere pellem</l>
		<l n="6">ausi sunt vada salsa cita decurrere puppi,</l>
		<l n="7">caerula verrentes abiegnis aequora palmis.</l>
		<l n="8">diva quibus retinens in summis urbibus arces</l>
		<l n="9">ipsa levi fecit volitantem flamine currum,</l>
		<l n="10">pinea coniungens inflexae texta carinae.</l>
		<l n="11">illa rudem cursu prima imbuit Amphitriten.</l>
		<l n="12">quae simul ac rostro ventosum proscidit aequor</l>
		<l n="13">tortaque remigio spumis incanduit unda,</l>
		<l n="14">emersere freti candenti e gurgite vultus</l>
		<l n="15">aequoreae monstrum Nereides admirantes.</l>
		<l n="16">illa, siqua alia, viderunt luce marinas</l>
		<l n="17">mortales oculis nudato corpore nymphas</l>
		<l n="18">nutricum tenus exstantes e gurgite cano.</l>
		<l n="19">tum Thetidis Peleus incensus fertur amore,</l>
		<l n="20">tum Thetis humanos non despexit hymenaeos,</l>
		<l n="21">tum Thetidi pater ipse iugandum Pelea sensit.</l>
		<l n="22">o nimis optato saeclorum tempore nati</l>
		<l n="23">heroes, salvete, deum genus, o bona matrum</l>
		<l n="23b">progenies, salvete iterum</l>
		<l n="24">vos ego saepe meo, vos carmine compellabo,</l>
		<l n="25">teque adeo eximie taedis felicibus aucte</l>
		<l n="26">Thessaliae columen Peleu, cui Iuppiter ipse,</l>
		<l n="27">ipse suos divum genitor concessit amores.</l>
		<l n="28">tene Thetis tenuit pulcherrirna Nereine?</l>
		<l n="29">tene suam Tethys concessit ducere neptem</l>
		<l n="30">Oceanusque, mari totum qui amplectitur orbem?</l>
		<l n="31">quae simul optatae finito tempore luces</l>
		<l n="32">advenere, domum conventu tota frequentat</l>
		<l n="33">Thessalia, oppletur laetanti regia coetu:</l>
		<l n="34">dona ferunt prae se, declarant gaudia vultu.</l>
		<l n="35">deseritur Cieros, linquunt Phthiotica Tempe</l>
		<l n="36">Crannonisque domos ac moenia Larisaea,</l>
		<l n="37">Pharsalum coeunt, Pharsalia tecta frequentant.</l>
		<l n="38">rura colit nemo, mollescunt colla iuvencis,</l>
		<l n="39">non humilis curvis purgatur vinea rastris,</l>
		<l n="40">non glaebam prono convellit vomere taurus,</l>
		<l n="41">non falx attenuat frondatorum arboris umbram,</l>
		<l n="42">squalida desertis robigo infertur aratris.</l>
		<l n="43">ipsius at sedes, quacumque opulenta recessit</l>
		<l n="44">regia, fulgenti splendent auro atque argento.</l>
		<l n="45">candet ebur soliis, conlucent pocula mensae,</l>
		<l n="46">tota domus gaudet regali splendida gaza.</l>
		<l n="47">pulvinar vero divae geniale locatur</l>
		<l n="48">sedibus in medus, Indo quod dente politum</l>
		<l n="49">tincta tegit roseo conchyli purpura fuco.</l>
		<l n="50">haec vestis priscis hominum variata figuris</l>
		<l n="51">heroum mira virtutes indicat arte.</l>
		<l n="52">namque fluentisono prospectans litore Diae</l>
		<l n="53">Thesea cedentem celeri cum classe tuetur</l>
		<l n="54">indomitos in corde gerens Ariadna furores,</l>
		<l n="55">necdum etiam sese quae visit visere credit,</l>
		<l n="56">ut pote fallaci quae tunc primum excita somno</l>
		<l n="57">desertam in sola miseram se cernat harena.</l>
		<l n="58">immemor at iuvenis fugiens pellit vada remis,</l>
		<l n="59">irrita ventosae linquens promissa procellae.</l>
		<l n="60">quem procul ex alga maestis Minois ocellis</l>
		<l n="61">saxea ut effigies bacchantis prospicit, eheu,</l>
		<l n="62">prospicit et magnis curarum fluctuat undis,</l>
		<l n="63">non flavo retinens subtilem vertice mitram,</l>
		<l n="64">non contecta levi velatum pectus amictu,</l>
		<l n="65">non tereti strophio lactentis vincta papillas,</l>
		<l n="66">omnia quae toto delapsa e corpore passim</l>
		<l n="67">ipsius ante pedes fluctus salis adludebant.</l>
		<l n="68">sic neque tum mitrae neque tum fluitantis amictus</l>
		<l n="69">illa vicem curans toto ex te pectore, Theseu,</l>
		<l n="70">toto animo, tota pendebat perdita mente.</l>
		<l n="71">ah misera, adsiduis quam luctibus exsternavit</l>
		<l n="72">spinosas Erycina serens in pectore curas</l>
		<l n="73">illa tempestate, ferox quo ex tempore Theseus</l>
		<l n="74">egressus curvis e litoribus Piraei</l>
		<l n="75">attigit iniusti regis Gortynia tecta.</l>
		<l n="76">nam perhibent olim crudeli peste coactam</l>
		<l n="77">Androgeoneae poenas exsolvere caedis</l>
		<l n="78">electos iuvenes simul et decus innuptarum</l>
		<l n="79">Cecropiam solitam esse dapem dare Minotauro.</l>
		<l n="80">quis angusta malis cum moenia vexarentur,</l>
		<l n="81">ipse suum Theseus pro caris corpus Athenis</l>
		<l n="82">proicere optavit potius quam talia Cretam</l>
		<l n="83">funera Cecropiae nec funera portarentur.</l>
		<l n="84">atque ita nave levi nitens ac lenibus auris</l>
		<l n="85">magnanimum ad Minoa venit sedesque superbas.</l>
		<l n="86">hunc simul ac cupido conspexit lumine virgo</l>
		<l n="87">regia, quam suavis exspirans castus odores</l>
		<l n="88">lectulus in molli complexu matris alebat,</l>
		<l n="89">quales Eurotae progignunt flumina myrtos</l>
		<l n="90">aurave distinctos educit verna colores,</l>
		<l n="91">non prius ex illo flagrantia declinavit</l>
		<l n="92">lumina quam cuncto concepit corpore flammam</l>
		<l n="93">funditus atque imis exarsit tota medullis.</l>
		<l n="94">heu misere exagitans immiti corde furores,</l>
		<l n="95">sancte puer, curis hominum qui gaudia misces,</l>
		<l n="96">quaeque regis Golgos quaeque Idalium frondosum,</l>
		<l n="97">qualibus incensam iactastis mente puellam</l>
		<l n="98">fluctibus in flavo saepe hospite suspirantem!</l>
		<l n="99">quantos illa tulit languenti corde timores,</l>
		<l n="100">quanto saepe magis fulgore expalluit auri,</l>
		<l n="101">cum saevum cupiens contra contendere monstrum</l>
		<l n="102">aut mortem appeteret Theseus aut praemia laudis.</l>
		<l n="103">non ingrata tamen frustra munuscula divis</l>
		<l n="104">promittens tacito succendit vota labello.</l>
		<l n="105">nam velut in summo quatientem bracchia Tauro</l>
		<l n="106">quercum aut conigeram sudanti cortice pinum</l>
		<l n="107">indomitus turbo contorquens flamine robur</l>
		<l n="108">eruit (illa procul radicitus exturbata</l>
		<l n="109">prona cadit, † lateque cum eius obvia frangens),</l>
		<l n="110">sic domito saevum prostravit corpore Theseus</l>
		<l n="111">nequiquam vanis iactantem cornua ventis.</l>
		<l n="112">inde pedem sospes multa cum laude reflexit</l>
		<l n="113">errabunda regens tenui vestigia filo,</l>
		<l n="114">ne labyrintheis e flexibus egredientem</l>
		<l n="115">tecti frustraretur inobservabilis error.</l>
		<l n="116">sed quid ego a primo digressus carmine plura</l>
		<l n="117">commemorem, ut linquens genitoris filia vultum,</l>
		<l n="118">ut consanguineae complexum, ut denique matris,</l>
		<l n="119">quae misera in gnata deperdita laetabatur,</l>
		<l n="120">omnibus his Thesei dulcem praeoptarit amorem,</l>
		<l n="121">aut ut vecta rati spumosa ad litora Diae</l>
		<l n="122">venerit, aut ut eam devinctam lumina somno</l>
		<l n="123">liquerit immemori discedens pectore coniunx?</l>
		<l n="124">saepe illam perhibent ardenti corde furentem</l>
		<l n="125">clarisonas imo fudisse ex pectore voces,</l>
		<l n="126">ac tum praeruptos tristem conscendere montes</l>
		<l n="127">unde aciem in pelagi vastos protenderet aestus,</l>
		<l n="128">tum tremuli salis adversas procurrere in undas</l>
		<l n="129">mollia nudatae tollentem tegmina surae,</l>
		<l n="130">atque haec extremis maestam dixisse querelis,</l>
		<l n="131">frigidulos udo singultus ore cientem:</l>
		<l n="132">“sicine me patriis avectam, perfide, ab aris,</l>
		<l n="133">perfide, deserto liquisti in litore, Theseu?</l>
		<l n="134">sicine discedens neglecto numine divum</l>
		<l n="135">immernor ah devota domum periuria portas?</l>
		<l n="136">nullane res potuit crudelis flectere mentis</l>
		<l n="137">consilium? tibi nulla fuit clementia praesto</l>
		<l n="138">immite ut nostri vellet miserescere pectus?</l>
		<l n="139">at non haec quondam blanda promissa dedisti</l>
		<l n="140">voce mihi, non haec miserae sperare iubebas,</l>
		<l n="141">sed conubia laeta, sed optatos hymenaeos:</l>
		<l n="142">quae cuncta aerii discerpunt irrita venti.</l>
		<l n="143">nunc iam nulla viro iuranti femina credat,</l>
		<l n="144">nulla viri speret sermones esse fideles:</l>
		<l n="145">quis dum aliquid cupiens animus praegestit apisci,</l>
		<l n="146">nil metuunt iurare, nihil promittere parcunt:</l>
		<l n="147">sed simul ac cupidae mentis satiata libido est,</l>
		<l n="148">dicta nihil meminere, nihil periuria curant.</l>
		<l n="149">certe ego te in medio versantem turbine leti</l>
		<l n="150">eripui et potius germanum amittere crevi</l>
		<l n="151">quam tibi fallaci supremo in tempore deessem:</l>
		<l n="152">pro quo dilaceranda feris dabor alitibusque</l>
		<l n="153">praeda neque iniecta tumulabor mortua terra.</l>
		<l n="154">quaenam te genuit sola sub rupe leaena,</l>
		<l n="155">quod mare conceptum spumantibus exspuit undis.</l>
		<l n="156">quae Syrtis, quae Scylla rapax, quae vasta Charybdis,</l>
		<l n="157">talia qui reddis pro dulci praemia vita?</l>
		<l n="158">si tibi non cordi fuerant conubia nostra,</l>
		<l n="159">saeva quod horrebas prisci praecepta parentis,</l>
		<l n="160">at tamen in vestras potuisti ducere sedes</l>
		<l n="161">quae tibi iucundo famularer serva labore</l>
		<l n="162">candida permulcens liquidis vestigia lymphis</l>
		<l n="163">purpureave tuum constemens veste cubile.</l>
		<l n="164">sed quid ego ignaris nequiquam conqueror auris</l>
		<l n="165">exsternata malo, quae nullis sensibus auctae</l>
		<l n="166">nec missas audire queunt nec reddere voces?</l>
		<l n="167">ille autem prope iam mediis versatur in undis,</l>
		<l n="168">nec quisquam adparet vacua mortalis in alga.</l>
		<l n="169">sic nimis insultans extremo tempore saeva</l>
		<l n="170">fors etiam nostris invidit questibus auris.</l>
		<l n="171">Iuppiter omnipotens, utinam ne tempore primo</l>
		<l n="172">Gnosia Cecropiae tetigissent litora puppes,</l>
		<l n="173">indomito nec dira ferens stipendia tauro</l>
		<l n="174">perfidus in Creta religasset navita funem,</l>
		<l n="175">nec malus hic celans dulci crudelia forma</l>
		<l n="176">consilia in nostris requiesset sedibus hospes!</l>
		<l n="177">nam quo me referam? quali spe perdita nitor?</l>
		<l n="178">Idaeosne petam montes? ah, gurgite lato</l>
		<l n="179">discernens ponti truculentum ubi dividit aequor?</l>
		<l n="180">an patris auxilium sperem, quemne ipsa reliqui</l>
		<l n="181">respersum iuvenem fraterna caede secuta?</l>
		<l n="182">coniugis an fido consoler memet amore,</l>
		<l n="183">quine fugit lentos incurvans gurgite remos?</l>
		<l n="184">praeterea nullo litus, sola insula, tecto,</l>
		<l n="185">nec patet egressus pelagi cingentibus undis:</l>
		<l n="186">nulla fugae ratio, nulla spes: omnia muta,</l>
		<l n="187">omnia sunt deserta, ostentant omnia letum.</l>
		<l n="188">non tamen ante mihi languescent lumina morte,</l>
		<l n="189">nec prius a fesso secedent corpore sensus</l>
		<l n="190">quam iustam a divis exposcam prodita multam</l>
		<l n="191">caelestumque fidem postrema comprecer hora.</l>
		<l n="192">quare, facta virum multantes vindice poena</l>
		<l n="193">Eumenides, quibus anguino redimita capillo</l>
		<l n="194">frons exspirantis praeportat pectoris iras,</l>
		<l n="195">huc huc adventate, meas audite querelas,</l>
		<l n="196">quas ego, vae miserae, extremis proferre medullis</l>
		<l n="197">cogor inops, ardens, amenti caeca furore.</l>
		<l n="198">quae quoniam verae nascuntur pectore ab imo,</l>
		<l n="199">vos nolite pati nostrum vanescere luctum,</l>
		<l n="200">sed quali solam Theseus me mente reliquit,</l>
		<l n="201">tali mente, deae, funestet seque suosque.”</l>
		<l n="202">has postquam maesto profudit pectore voces</l>
		<l n="203">supplicium saevis exposcens anxia factis,</l>
		<l n="204">adnuit invicto caelestum numine rector,</l>
		<l n="205">quo nutu tellus atque horrida contremuerunt</l>
		<l n="206">aequora concussitque micantia sidera mundus.</l>
		<l n="207">ipse autem caeca mentem caligine Theseus</l>
		<l n="208">consitus oblito dimisit pectore cuncta</l>
		<l n="209">quae mandata prius constanti mente tenebat,</l>
		<l n="210">dulcia nec maesto sustollens signa parenti</l>
		<l n="211">sospitem Erechtheum se ostendit visere portum</l>
		<l n="212">namque ferunt olim, classi cum moenia divae</l>
		<l n="213">linquentem gnatum ventis concrederet Aegeus,</l>
		<l n="214">talia complexum iuveni mandata dedisse:</l>
		<l n="215">“gnate mihi longe iucundior unice vita,</l>
		<l n="216">gnate, ego quem in dubios cogor dimittere casus</l>
		<l n="217">reddite in extrema nuper mihi fine senectae,</l>
		<l n="218">quandoquidem fortuna mea ac tua fervida virtus</l>
		<l n="219">eripit invito mihi te, cui languida nondum</l>
		<l n="220">lumina sunt gnati cara saturata figura,</l>
		<l n="221">non ego te gaudens laetanti pectore mittam,</l>
		<l n="222">nec te ferre sinam fortunae signa secundae,</l>
		<l n="223">sed primum multas expromam mente querelas</l>
		<l n="224">canitiem terra atque infuso pulvere foedans,</l>
		<l n="225">inde infecta vago suspendam lintea malo,</l>
		<l n="226">nostros ut luctus nostraeque incendia mentis</l>
		<l n="227">carbasus obscurata decet ferrugine Hibera.</l>
		<l n="228">quod tibi si sancti concesserit incola Itoni,</l>
		<l n="229">quae nostrum genus ac sedes defendere Erechthei</l>
		<l n="230">adnuit, ut tauri respergas sanguine dextram,</l>
		<l n="231">tum vero facito ut memori tibi condita corde</l>
		<l n="232">haec vigeant mandata, nec ulla oblitteret aetas,</l>
		<l n="233">ut simul ac nostros invisent lumina collis,</l>
		<l n="234">funestam antennae deponant undique vestem</l>
		<l n="235">candidaque intorti sustollant vela rudentes,</l>
		<l n="236">quam primum cernens ut laeta gaudia mente</l>
		<l n="237">agnoscam, cum te reducem aetas prospera sistet.”</l>
		<l n="238">haec mandata prius constanti mente tenentem</l>
		<l n="239">Thesea ceu pulsae ventorum flamine nubes</l>
		<l n="240">aerium nivei montis liquere cacumen.</l>
		<l n="241">at pater, ut summa prospectum ex arce petebat</l>
		<l n="242">anxia in adsiduos absumens lumina fletus,</l>
		<l n="243">cum primum inflati conspexit lintea veli,</l>
		<l n="244">praecipitem sese scopulorum e vertice iecit</l>
		<l n="245">amissum credens immiti Thesea fato.</l>
		<l n="246">sic funesta domus ingressus tecta paterna</l>
		<l n="247">morte ferox Theseus, qualem Minoidi luctu</l>
		<l n="248">obtulerat mente immemori, talem ipse recepit.</l>
		<l n="249">quae tum prospectans cedentem maesta carinam</l>
		<l n="250">multiplices animo volvebat saucia curas.</l>
		<l n="251">at parte ex alia florens volitabat Iacchus</l>
		<l n="252">cum thiaso satyrorum et Nysigenis silenis</l>
		<l n="253">te quaerens, Ariadna, tuoque incensus arnore.</l>
		<l n="254">quae tum alacres passim lymphata mente furebant</l>
		<l n="255">euhoe bacchantes, euhoe capita inflectentes.</l>
		<l n="256">harum pars tecta quatiebant cuspide thyrsos,</l>
		<l n="257">pars e divulso iactabant membra iuvenco,</l>
		<l n="258">pars sese tortis serpentibus incingebant,</l>
		<l n="259">pars obscura cavis celebrabant orgia cistis,</l>
		<l n="260">orgia quae frustra cupiunt audire profani,</l>
		<l n="261">plangebant aliae proceris tympana palmis</l>
		<l n="262">aut tereti tenuis tinnitus aere ciebant,</l>
		<l n="263">multis raucisonos efflabant cornua bombos</l>
		<l n="264">barbaraque horribili stridebat tibia cantu.</l>
		<l n="265">talibus amplifice vestis decorata figuris</l>
		<l n="266">pulvinar complexa suo velabat amictu.</l>
		<l n="267">quae postquam cupide spectando Thessala pubes</l>
		<l n="268">expleta est, sanctis coepit decedere divis.</l>
		<l n="269">hic, qualis flatu placidum mare matutino</l>
		<l n="270">horrificans Zephyrus proclivas incitat undas</l>
		<l n="271">aurora exoriente vagi sub limina solis,</l>
		<l n="272">quae tarde primum clementi flamine pulsae</l>
		<l n="273">procedunt, leviterque sonant plangore cachinni,</l>
		<l n="274">post vento crescente magis magis increbescunt</l>
		<l n="275">purpureaque procul nantes ab luce refulgent,</l>
		<l n="276">sic tum vestibuli linquentes regia tecta</l>
		<l n="277">ad se quisque vago passim pede discedebant.</l>
		<l n="278">quorum post abitum princeps e vertice Peli</l>
		<l n="279">advenit Chiron portans silvestria dona:</l>
		<l n="280">nam quoscumque ferunt campi, quos Thessala magnis</l>
		<l n="281">montibus ora creat, quos propter fluminis undas</l>
		<l n="282">aura parit flores tepidi fecunda Favoni,</l>
		<l n="283">hos indistinctis plexos tulit ipse corollis,</l>
		<l n="284">quo permulsa domus iucundo risit odore.</l>
		<l n="285">confestim Penios adest, viridantia Tempe,</l>
		<l n="286">Tempe quae silvae cingunt super impendentes,</l>
		<l n="287">naiasin linquens Doris celebranda choreis,</l>
		<l n="288">non vacuus: namque ille tulit radicitus altas</l>
		<l n="289">fagos ac recto proceras stipite laurus,</l>
		<l n="290">non sine nutanti platano lentaque sorore</l>
		<l n="291">flammati Phaethontis et aeria cupressu.</l>
		<l n="292">haec circum sedes late contexta locavit,</l>
		<l n="293">vestibulum ut molli velatum fronde vireret.</l>
		<l n="294">post hunc consequitur sollerti corde Prometheus</l>
		<l n="295">extenuata gerens veteris vestigia poenae</l>
		<l n="296">quam quondam silici restrictus membra catena</l>
		<l n="297">persolvit pendens e verticibus praeruptis.</l>
		<l n="298">inde pater divum sancta cum coniuge natisque</l>
		<l n="299">advenit, caelo te solum, Phoebe, relinquens</l>
		<l n="300">unigenamque simul cultricem montibus Idri:</l>
		<l n="301">Pelea nam tecum pariter soror adspernata est</l>
		<l n="302">nec Thetidis taedas voluit celebrare iugalis.</l>
		<l n="303">qui postquam niveis flexerunt sedibus artus,</l>
		<l n="304">large multiplici constructae sunt dape mensae,</l>
		<l n="305">cum interea infirmo quatientes corpora motu</l>
		<l n="306">veridicos Parcae coeperunt edere cantus.</l>
		<l n="307">his corpus tremulum complectens undique vestis</l>
		<l n="308">candida purpurea talos incinxerat ora,</l>
		<l n="309">at roseae niveo residebant vertice vittae,</l>
		<l n="310">aeternumque manus carpebant rite laborem.</l>
		<l n="311">laeva colum molli lana retinebat amictum,</l>
		<l n="312">dextera tum leviter deducens fila supinis</l>
		<l n="313">formabat digitis, tum prono in pollice torquens</l>
		<l n="314">libratum tereti versabat turbine fusum,</l>
		<l n="315">atque ita decerpens aequabat semper opus dens,</l>
		<l n="316">laneaque aridulis haerebant morsa labellis</l>
		<l n="317">quae prius in levi fuerant exstantia filo.</l>
		<l n="318">ante pedes autem candentis mollia lanae</l>
		<l n="319">vellera virgati custodibant calathisci.</l>
		<l n="320">haec tum clarisona vellentes vellera voce</l>
		<l n="321">talia divino fuderunt carmine fata,</l>
		<l n="322">carmine perfidiae quod post nulla arguet aetas:</l>
		<l n="323">“o decus eximium magnis virtutibus augens,</l>
		<l n="324">Emathiae tutamen opis, clarissime nato,</l>
		<l n="325">accipe quod laeta tibi pandunt luce sorores,</l>
		<l n="326">veridicum oraclum. sed vos, quae fata secuntur,</l>
		<l n="327">currite ducentes subtegmina, currite, fusi.</l>
		<l n="328">adveniet tibi iam portans optata maritis</l>
		<l n="329">Hesperus, adveniet fausto cum sidere coniunx,</l>
		<l n="330">quae tibi flexanimo mentem perfundat amore</l>
		<l n="331">languidulosque paret tecum coniungere somnos</l>
		<l n="332">levia substernens robusto bracchia collo.</l>
		<l n="333">currite ducentes subtegmina, currite, fusi.</l>
		<l n="334">nulla domus tales unquam contexit amores,</l>
		<l n="335">nullus amor tali coniunxit foedere amantes</l>
		<l n="336">qualis adest Thetidi, qualis concordia Peleo.</l>
		<l n="337">currite ducentes subtegmina, currite, fusi.</l>
		<l n="338">nascetur vobis expers terroris Achilles,</l>
		<l n="339">hostibus haud tergo, sed forti pectore notus,</l>
		<l n="340">qui persaepe vago victor certamine cursus</l>
		<l n="341">flammea praevertet celeris vestigia cervae.</l>
		<l n="342">currite ducentes subtegmina, currite, fusi.</l>
		<l n="343">non illi quisquam bello se conferet heros,</l>
		<l n="344">cum Phrygii Teucro manabunt sanguine campi</l>
		<l n="345">Troicaque obsidens longinquo moenia bello</l>
		<l n="346">periuri Pelopis vastabit tertius heres.</l>
		<l n="347">currite ducentes subtegmina, currite, fusi.</l>
		<l n="348">illius egregias virtutes claraque facta</l>
		<l n="349">saepe fatebuntur gnatorum in funere matres,</l>
		<l n="350">cum incultum cano solvent a vertice crinem</l>
		<l n="351">putridaque infirmis variabunt pectora palmis.</l>
		<l n="352">currite ducentes subtegmina, currite, fusi.</l>
		<l n="353">namque velut densas praecerpens messor aristas</l>
		<l n="354">sole sub ardenti flaventia demetit arva,</l>
		<l n="355">Troiugenum infesto prosternet corpora ferro.</l>
		<l n="356">currite ducentes subtegmina, currite, fusi.</l>
		<l n="357">testis erit magnis virtutibus unda Scamandri,</l>
		<l n="358">quae passim rapido diffunditur Hellesponto,</l>
		<l n="359">cuius iter caesis angustans corporum acervis</l>
		<l n="360">alta tepefaciet permixta fiumina caede.</l>
		<l n="361">currite ducentes subtegmina, currite, fusi.</l>
		<l n="362">denique testis erit morti quoque reddita praeda</l>
		<l n="363">cum teres excelso coacervatum aggere bustum</l>
		<l n="364">excipiet niveos percussae virginis artus.</l>
		<l n="365">Currite ducentes subtegmina, currite, fusi.</l>
		<l n="366">nam simul ac fessis dederit fors copiam Achivis</l>
		<l n="367">urbis Dardaniae Neptunia solvere vincla,</l>
		<l n="368">alta Polyxenia madefient caede sepulcra,</l>
		<l n="369">quae, velut ancipiti succumbens victima ferro,</l>
		<l n="370">proiciet truncum submisso poplite corpus.</l>
		<l n="371">currite ducentes subtegmina, currite, fusi.</l>
		<l n="372">quare agite optatos animi coniungite amores.</l>
		<l n="373">accipiat coniunx felici foedere divam,</l>
		<l n="374">dedatur cupido iam dudum nupta marito.</l>
		<l n="375">currite ducentes subtegmina, currite, fusi.</l>
		<l n="376">non illam nutrix orienti luce revisens</l>
		<l n="377">hesterno collum poterit circumdare filo</l>
		<l n="378">(currite ducentes subtegmina, currite, fusi),</l>
		<l n="379">anxia nec mater discordis maesta puellae</l>
		<l n="380">secubitu caros mittet sperare nepotes.</l>
		<l n="381">currite ducentes subtegmina, currite, fusi.”</l>
		<l n="382">talia praefantes quondam felicia Pelei</l>
		<l n="383">carmina divino cecinerunt pectore Parcae.</l>
		<l n="384">praesentes namque ante domos invisere castas</l>
		<l n="385">heroum et sese mortali ostendere coetu</l>
		<l n="386">caelicolae nondum spreta pietate solebant.</l>
		<l n="387">saepe pater divum templo in fulgente, revisens</l>
		<l n="388">annua cum festis venissent sacra diebus,</l>
		<l n="389">conspexit terra centum procumbere tauros.</l>
		<l n="390">saepe vagus Liber Parnasi vertice summo</l>
		<l n="391">Thyiadas effusis euantis crinibus egit,</l>
		<l n="392">cum Delphi tota certatim ex urbe ruentes</l>
		<l n="393">acciperent laeti divum fumantibus aris.</l>
		<l n="394">saepe in letifero belli certamine Mavors</l>
		<l n="395">aut rapidi Tritonis era aut Rhamnusia virgo</l>
		<l n="396">armatas hominum est praesens hortata catervas.</l>
		<l n="397">sed postquam tellus scelere est imbuta nefando,</l>
		<l n="398">iustitiamque omnes cupida de mente fugarunt,</l>
		<l n="399">perfudere manus fraterno sanguine fratres,</l>
		<l n="400">destitit exstinctos natus lugere parentes,</l>
		<l n="401">optavit genitor primaevi funera nati</l>
		<l n="402">Liber ut innuptae poteretur flore novercae,</l>
		<l n="403">ignaro mater substernens se impia nato</l>
		<l n="404">impia non verita est divos scelerare parentes,</l>
		<l n="405">omnia fanda nefanda malo permixta furore</l>
		<l n="406">iustificam nobis mentem avertere deorum.</l>
		<l n="407">quare nec talis dignantur visere coetus</l>
		<l n="408">nec se contingi patiuntur lumine claro.</l>
	</div>
</text>